DESTURI ZA KIMSINGI ZA NYUMBANI (1)
MWONGOZO WA MJADALA
DESTURI ZA UANGALIZI KIJIJINI
Usafi
Lishe/chakula
Huduma za afya
Elimu
Kuwa usalama wa kiuchumi
Tunafanya desturi hizi ili watoto na familia ziweze kufikia na kudumisha matokeo
Familia na Jamii (2)
Familia ulimwenguni kote hutegemea rasilimali na nguzo za kimsingi za jamii zinazowezesha jamii hizo kuishi na kustawi.
Vitu kama kazi, maduka, shule na hospitali, makazi na barabara na miundo msingi yote inayojengwa, kufadhiliwa na kudumishwa na jamii za wafanyibiashra na serikali ni mambo yanayochangiwa na jamii tunamoishi.
Sote tunategemea rasilimali na nguzo hizi katika jamii zetu kuanzisha familia zetu, kuwalea na kuwakuza watoto wetu na vile vile kuishi maisha yetu kwa uadilifu iwezekanavyo.
Lakini hata hivyo, wakati mwingine kuna mambo yanayotendeka maishani na kuharibu rasilimali na nguzo hizi za jamii na kuwaacha watu bila njia zozote za kujikimu.
Maafa ya kimaumbile na yale yanayosababishwa na binadamu kama vile mitetemeko ya ardhi au vita yanaweza kuangamiza jamii nzima.
Njaa na magonjwa huwadhoofisha watu sana kiasi kwamba hawawezi kujikimu.
Na wakati mwingine matatizo ya kibinafsi yanaweza kuzitenganisha familia na kuzifanya zisiwe na uwezo wa kujikimu au kuwalea na kuwakuza watoto.
Wakati watu wanapopotesa rasilimali na nguzo za kimsingi za jamii wanazotegemea, matatizo huingia.Ili kuzirejesha rasilimali na nguzo hizo, ni lazima waanze mchakato wa kuzijenga upya familia zao na kustawisha upya mizizi inayowaunganisha na jamii zao.
Madhumuni ya Mwongozo Huu (3)
Madhumuni ya mwongozo huu ni kuangaza jinsi ya kujenga upya maisha na kuimarisha rasilimali za jamii katika daraja ya familia.
Ni katika daraja ya familia ndipo watu hujenga mahusiano ya kweli na ya kudumu na jamii zao.
Hata kama mashirika kutoka nje, au taasisi au serikali inaweza kuingilia kuinusuru na kuifadhili jamii, ni lazima watu wanaoishi katika jamii wajihusishe na kujinasibisha kibinafsi na mahitaji yote ya jamii.
Mwongozo huu umeandikiwa familia pamoja na watu wanaotoa huduma wanaotaka kuzijenga upya na kuziimarisha jamii zao.
Tutakupitisha katika hatua mbalimbali za kurejesha familia katika jamii zao.
Hizi ni njia na mambo ambayo ama utalazaimika kuyafanya wewe mwenyewe ili uweze kuimarisha familia yako au ambayo yatakuwezesha kuipitisha familia nyingine ili iweze tena kurejea na kuchukua nafasi yake katika jamii.
Hatua zinazoelezwa hapa kwa muhtasari si tata wala si ngumu - mtu yeyote anaweza kuzipitia zote.
Tutaanza na majukumu, mambo na masuala ya kimsingi yatakayokuwezesha kushughulikia mahitaji ya kimsingi ya familia yako.
Hata kama majukumu na mambo haya yataonekana kuwa rahisi, yatahitaji kazi nyingi na kujitolea na pengine yatataka uwaulize watu wengine wakusaidie kuyatekeleza.
Lakini hata hivyo, ikumbukwe kwamba kutaka msaada au kujitolea kusaidia ni hatua muhimu sana katika mchakato wa kujiunga tena na jamii.
Majukumu haya yanapotekelezwa wewe, familia yako na kila mtu aliyekusaidia huwa katika hali bora zaidi ya maisha.
Mwongozo huu unahusu jinsi ya kujisaidia wewe mwenyewe na kuwasaidia wengine kadri ambavyo kwa pamoja mnavyoijenga tenga jamii yenu na nafasi yenu katika jamii hiyo.
Kwa usemi rahisi, jamii inaweza kuelezwa kama: mahali ambapo watu huishi na kufanya kazi pamoja kwa lengo la kuboresha maisha yao wenyewe na yale ya kila mtu katika jamii.
Tuna maana gani tunaposema jamii? (4)
Tunapotumia neno jamii tunamaanisha vitu vitatu:
1. Eneo la kijiografia wanapoishi watu
2. Kila mtu anayekaa katika eneo hilo
3. Kila kitu wanachokifanya watu hao katika shughuli zao za maisha ya kila siku.
Katika mwongozo huu, neno jamii linajumuisha mahali unapokaa, wewe na kila mkazi wa eneo hilo pamoja na kazi na shughuli zote mnazofanya huko.
Hakuna anayeachwa nje - katika jamii zilizo imara na madhubuti, kila mtu anatambuliwa, kila mtu ana mahali na nafasi yake, kila mtu ana umuhimu wake na kila mtu huchangia kwa njia za aina yake.
Desturi na mambo ya kimsingi ya nyumbani (5)
Tunapozungumza juu ya rasilimali na nguzo za kimsingi za jamii, tu maana ya vitu vyote vinavyotegemewa na kila mtu kila siku ili kukimu maisha yao na yale ya kila mtu katika jamii.
Tunapozungumza juu ya kazi au shughuli halisi ambazo wewe na wengine mnapaswa kuzitekeleza ili kujenga upya na kuimarisha mahusiano yenu na jamii, tutaangaza mambo matano makuu ambayo kila jamii inayahitaji ili kustawi;
Usafi - maji safi, makao, nyumba safi na nadhifu na kujikinga dhidi ya hatari za kiafya.
Lishe - kuwepo kwa chakula cha kutosha na kinachorutubisha hasa kwa watoto wanaokua.
Huduma za afya - uwezekano wa kufikia huduma za kimatibabu na za kiafya.
Elimu - kuwepo kwa shule, vyuo, taasisi na mipango ya mafunzo kwa watu wa kila rika.
Usalama wa kiuchumi - kupatikana kwa kazi, ajira na nafasi kwa kila familia kupata mapato na kufikia vitu vyote wanavyostahili ili kuishi maisha yenye manufaa na kushiriki katika shughuli zote za jamii.
Tutayazungumzia mambo haya matano kama desturi za kimsingi za nyumbani ambazo familia zinahitaji kufanya ili kujiimarisha zenyewe na pia kujijenga upya katika jamii zao.
Desturi na mambo ya kimsingi ya nyumbani (5)
Tunapozungumza juu ya rasilimali na nguzo za kimsingi za jamii, tu maana ya vitu vyote vinavyotegemewa na kila mtu kila siku ili kukimu maisha yao na yale ya kila mtu katika jamii.
Tunapozungumza juu ya kazi au shughuli halisi ambazo wewe na wengine mnapaswa kuzitekeleza ili kujenga upya na kuimarisha mahusiano yenu na jamii, tutaangaza mambo matano makuu ambayo kila jamii inayahitaji ili kustawi;
Usafi - maji safi, makao, nyumba safi na nadhifu na kujikinga dhidi ya hatari za kiafya.

Maafa yanapotokea (6)
Isipokuwa labda uwe na tajriba ya kuupitia, watu huwa na shida ya kujiona katika mkasa wa kweli.
Lakini jambo lisilofikirika au lisilotegemewa laweza kutokea.
Katika miaka ya hivi karibuni tumeona na kushuhudia mitetemeko ya ardhi haribifu na ya kutisha iliyoporomosha miji nchini India, Iran na Pakistan; tsunami iliyotokea nchini Indonesia na kuangamiza jamii nyingi katika upwa mzima wa Bahari ya India.
Kumekuwepo na vita Mashariki ya Kati, majanga ya njaa Barani Afrika, tufani na mafuriko katika Amerika ya Kaskazini na Kusini, janga la ukimwi ulimwenguni kote ambalo limeua mamilioni ya wazazi barani Afrika na Asia na kuacha nyuma mamilioni ya mayatima wasiokuwa na walezi.
Jamii inaweza kuangamizwa kwa dakika chache, lakini itachukua miaka mingi kuijenga upya.
Familia zote ulimwenguni hukumbana na matatizo yao ya kibinafsi yakiwa ni pamoja na kifo au kulemaa kwa mtu katika familia, matatizo ya kifedha, magonjwa, matumizi ya madawa ya kulevya, talaka, magonjwa ya kiakili au matatizo mengineyo mengi yanayotatiza uwezo wa familia kujikimu.
Maafa yanapotokea, ni lazima familia zianze safari ndefu ya kujiimarisha, kujijenga upya na kuyarejesha mahusiano yao ya kimsingi na rasilimali na nguzo za kijamii wanazohitaji kujikimu.
Kutatua tatizo (7)
Katika mwongozo huu tutaangalia hatua tano za kimsingi ambazo itakubidi uzichukue ili kutatua matatizo katika familia yako, kuimarisha hali katika familia yako na kuanza kujenga upya mahusiano na jamii yako na pia kuimarisha hali ya jamii na ya kila mtu katika jamii.
Hatua hizi zinawasilishwa katika sura tano zinazoeleza mambo halisi ambayo unaweza kuanza kuyafanya mara moja hata kama huna pesa, vifaa maalum au misaada kutoka nje.
Tutaanza na mambo rahisi ambayo yatasaidia kutatua matatizo katika familia yako.
Baada ya hapo tutakusaidia kuanza kujenga upya mahusiano na rasilimali na nguzo za jamii ambazo wewe na kila mtu katika jamii anazihitaji.
Tutamaliza kwa kukuonyesha njia zitakazokuwezesha kuimarisha na kudumisha mahusiano na jamii yako ili familia yako iweze kukua na kustawi kadri jamii yako inavyokua na kustawi.
Katika jamii zote ulimwenguni hivi leo, kuna haja kwa watu kuanza kujenga upya na kuimarisha jamii zao ili kusaidia familia kuishi vizuri na kukuza watoto wenye afya.
Mwongozo huu unakusudiwa watu hao.
Mwongozo huu utakupa mahali pa kuanzia na mambo mengi ya kujaribu.
Tutakupa mawazo mengi, lakini itakulazimu kuzitekeleza kazi zinazohusiano na mawazo hayo wewe mwenyewe.
Majibu Kwa Watoto (8)
Desturi za Kimsingi za Nyumbani ni mwongozo rejea wa Majibu kwa Watoto, mwongozo unaoeleza njia za kuwasaidia watoto katika jamii yako kuwa salama, kuwa na afya nzuri, kuishi katika nyumba iliyo imara na malezi mazuri, kuwa salama shuleni na kuwa na nidhamu nzuri katika jamii.
Katika jamii nyingi ulimwenguni, familia huwezesha mambo haya kuwafanyikia watoto wao kila siku.
Hata hivyo, kuna familia katika kila jamii ambazo hukumbana na matatizo yanayofanya hali zao kuwa ngumu hata kushindwa kuwahudumia watoto wao.
Jamii kama hizi zinahitaji misaada kutoka kwa watu walio na moyo wa kusaidia katika jamii.
Majibu kwa Watoto ni mwongozo unaozungumza juu ya vitu ambavyo watu wanotoa misaada wanaweza kufanya kusaidia familia na watoto.
Tunapendekeza kwamba miongozo hii itumiwe kwa pamoja wakati unapowashughulikia watoto wako au wa familia nyingine.
Majibu na Desturi kwa Pamoja (9)
Majibu ni matokeo na mambo yote mazuri tunayowatakia watoto wetu na desturi ni mambo yote tunayoweza kufanya kuimarisha familia zetu ili tuweze kupata na kudumisha maisha mazuri.
Kwa pamoja miongozo hii miwili inasaidia kufanya mambo ambayo ni lazima wayafanye ili waimarishe familia zao na kuwakuza watoto wao.
Jambo muhimu la kukumbuka (10)
Jambo muhimu la kukumbuka kila wakati unapoishughulikia familia yako ni kwamba utahitaji desturi zote ndipo uweze kufanikiwa kuyapata matokeo yanayostahili.
Huwezi kuacha chochote nje - ni lazima uzihusishe desturi zote na kuishirikisha familia yako yote.
Maendeleo na ustawi wa familia ni lazima uhusishe kila mtu anayeishi katika familia,
 kuanzia watoto hadi wazee, kila mmoja ana jukumu katika kuimarisha familia.
Ni wajibu wako kutafutia kila mtu katika familia jambo la kufanya, yaani kuhakikisha kwamba kila mtu anatoa mchango.
Mkabala wa kijumla (11)
Miongozo mingi hujikita katika mikabala inayotatua tatizo moja kama vile tatizo la ukosefu wa huduma za afya, elimu au ukosefu wa kazi, na kwa sababu hii hujifunga katika matumizi ya desturi moja.
Lakini kujishughulisha kutatua tatizo la aina moja tu katika familia yako, ni mkakati unaoleta suluhisho la muda kwa sababu tatizo hili litajitokeza tena baadaye.
Hata kama familia yako itajiimarisha kwa kusuluhisha matatizo ya aina moja, matatizo mengine ambayo hayasuluhishwi yanaweza kusambaratisha manufaa yaliyopatikana awali na hivyo kuirudisha tena nyuma familia yako.
Mkabala unaopendekezwa katika mwongozo huu ni mkabala wa kijumla unaoleta pamoja vitendo na njia mbalimbali ambazo zinaweza kutumiwa na familia yako yote ili kujistawisha na kujifadhili.
Hakuna kitu kimoja ambacho unaweza kukifanya kikatatua matatizo yote ya familia yako - utahitaji kufanya mambo mengi ndipo uweze kuimarisha familia yako.
Lengo letu ni kukusaidia kuwakuza watoto na watu wazima wanaojitosheleza katika familia inayojitosheleza na katika jamii inayojitosheleza.
Mambo muhimu ya kujikumbusha (12)
Mengi ya mambo ambayo yameelezwa hapa ni mambo ambayo watu wanayafanya kila siku.
Ni vigumu kwa watu kufikiri na kuyaona vizuri mambo yote yanayoendelea wakati kunapotokea mkasa, tatizo au janga fulani.
Kwa kawaida watu hufikiria na kujishughulisha tu na tatizo kubwa linalowakabili na kusahau mambo mengine madogo madogo ambayo kama yangeshughulikiwa na kutatuliwa yangeleta tofauti kubwa.
Mwongozo huu utakusaidia kukumbuka mambo madogo madogo ambayo yatakusaidia kukabiliana na janga au kutatua matatizo makubwa.
Unapoyatatua matatizo madogo madogo, inakuwa rahisi kutatua matatizo makubwa.
Orodha ya maswali (13)
Katika mjadala ufuatao, tutakuuliza maswali kadhaa juu ya mambo yanayotendeka katika familia yako wakati huu.
Jaribu kuyajibu kwa uaminifu iwezekanavyo.
Kumbuka ni muhimu kuwa mwaminifu kwa mahitaji ya familia yako - na zaidi fanya kitu kuyaimarisha mahitaji hayo badala ya kuyaficha matatizo yako na kujifanya kuonekana kuwa na hali nzuri kuliko vile ukweli ulivyo.
Kila familia ina matatizo yake, na kila familia inahitaji msaada ili iweze kuyatatua matatizo hayo ndipo kila mtu katika familia aweze kuwa salama, kuwa na afya nzuri na kuwa na raha.
Kila familia inahitaji msaada wa mara kwa mara ili kuiwezesha kuwa na rasilimali na nguzo inazozihitaji.
Tafadhali jibu maswali haya kwa uaminifu iwezekanavyo, na zaidi ya hayo jaribu kufanya mambo tunayopendekeza.
Tunaamini mambo haya yanaweza kusaidia.
Desturi na matokeo ni mambo yatakayokusaidia kupata mambo yote mazuri ambayo wewe na familia yako mnastahili.
Kwa hivyo, tafadhali jishughulishe na zifanyie kazi desturi zote na utilie maanani matokeo yote.
Usafi (14)
Usafi ni moja ya huduma za kimsingi zinazoweza kutolewa na jamii.
Bila kuwa na rasilami za kimsingi kama maji safi na huduma za kuondoa taka na maji machafu, watu watakuwa wamewekwa katika hali ya hatari ya kupata magonjwa ambayo yatawasumbua na mzigo wa kuugua kila wakati.
Uondoaji wa taka na maji machafu unapokuwa mbaya, kuna uwezekano kwamba kutakuwa na mtu mgonjwa katika familia kila wakati.
Hali hii inazuia uwezekano wa familia kuwa na viwango vya juu vya afya nzuri na ubora wa maisha unaoweza kupatikana kama kungekuwa na maji safi na huduma bora za kuondoa taka na maji machafu.
Ili kuirejesha afya nzuri kwako na kwa familia yako, ni lazima tuanze kwa kusuluhisha tatizo la ukosefu wa maji safi na huduma duni za uondoaji taka na maji machafu.
Tafadhali yaangalie maswali yafuatayo kwa makini, yajibu kwa uaminifu na jaribu kufanya mambo yanayopendekezwa.
Yatasaidia na yataleta tofauti kubwa katika familia yako.
Je kila mtu katika familia yako anakunywa maji safi? (15)
Maji ni muhimu sana kwa maisha, lakini maji ambayo ni machafu na yaliyo na vijidudu vya magonjwa na bacteria yanaweza kuwa chanzo cha magonjwa mabaya na hatari.
Wakati mwingine maji yanaweza kuonekana kuwa safi - yaani hayana uchafu wowote unaoonekana - lakini maji yanaweza kuwa na sibiko la uchafu yakawa na viini, vijidudu hatari au kemikali ambazo hazionekani au zisizokuwa na ladha yoyote mtu ayatiapo kinywani - maji kama haya si mazuri wala salama kunywa.
Watu wanaokunywa maji machafu au maji yaliyo na sibiko watakuwa wagonjwa kila wakati, sana sana magonjwa ya kuhara.
Lakini mengi ya magonjwa haya yanaweza kukingwa na kuzuiliwa kwa kunywa maji safi na vile vile kutumia maji safi kuoga na kupikia.
Ikiwa utakuwa unapata maji yako kutoka vyanzo vilivyo na usalama, kwa mfano, visima vinavyotunzwa vyema au maji yaliyotunzwa kwa kutiwa dawa za kuua vijidudu, maji kama hayo ni salama kuyatumia bila kuyafanyia matibabu zaidi ya ziada.
Lakini iwapo unapata maji yako kutoka katika mito au chemichemi za wazi au visima vilivyotiwa uchafuzi au vyanzo vinginevyo vya maji visivyokuwa na utunzaji mzuri, ni lazima kwanza uuwe vijidudu hatari katika maji hayo kabla ya kuyanywa.
Maji kutoka sehemu ambazo hazina matunzo mazuri ni lazima yaondolewe vijidudu hatari vya magonjwa kabla ya kuyatumia kunywa, kupikia au kuogea, lau sivyo bakteria zilizoko katika maji hayo zitaeneza magonjwa kwa kila mtu katika familia.
Vijidudu hatari vya magonjwa vipatikanavyo ndani ya maji vinaweza kuuliwa kwa kuchemsha maji au kwa kutumia kemikali za kuua vijidudu hivyo.
Maji yanaweza pia kusafishwa kwa chujio za aina maalum au pia kwa kutumia miale ya jua.
Ikiwa hakuna kuni au kemikali, vijidudu vipatikanavyo ndani ya maji vinaweza kuuliwa kwa kutumia miale ya jua.Katika utaratibu huu, unaweza kuweka maji katika chupa safi ya lita 1 au 2 na kisha kuyaacha maji hayo yashinde juani siku nzima.

Hii ndiyo njia rahisi kabisa ya kugeuza maji yasiyo safi kuwa maji safi ya kunywa.
Maji ya mvua nayo yanahitaji kutekwa na kuchotwa kwa kutumia njia zilizo salama.
Katika mwongozo huu wote, tutazungumza na kusisitiza matumizi ya maji safi, yaani maji ambayo hayana kemikali au vijidudu vinavyosababisha magonjwa.
Njia moja ya kawaida sana ambayo kwayo watu hupata magonjwa kote ulimwenguni ni kupitia kwa matumizi ya maji machafu.
Na njia rahisi kabisa ya kukinga magonjwa yaletwayo na maji machafu ni kuhakikisha kwamba maji uyatumiayo ni safi kabla hujayatumia.
Je kila mtu katika familia yako amewahi kuoga kwa kutumia maji safi na sabuni hivi karibuni? (16)
Miili ya watu inapokuwa michafu, watu kama hao wako katika hali dhaifu za kukabiliana na matatizo mengi ya afya kuanzia magonjwa ya ngozi, magonjwa ya matumbo hadi magonjwa ya mfadhaiko na unyong'onyevu yanayoletwa na hali ya kutojihisi kuwa msafi.
Mahali pazuri pa kuanza kuendeleza vizuri usafi katika familia yako ni kuhakikisha kuwa kila mtu ameoga.
Hili linaweza kuonekana kama jambo la kijinga au rahisi, lakini kuinadhifisha ngozi na kuiosha nywele yako kwa maji safi na sabuni kinaweza kuwa kitendo cha kutuliza maumivu pamoja na kuondoa bakteria katika ngozi yako.
Katika mahali ambapo kuna maji safi mengi na ya kutosha, watu wanaweza kuoga kila siku.
Lakini iwapo hili haliwezekani, ni muhimu kuoga angalau mara moja kwa wiki.
Kwa watoto ambao hupata uchafu haraka, kuna haja kwao kuoga mara nyingi zaidi.
Je nguo na matandiko ya kulalia ni safi? (17)
Ni muhimu kwamba mtu anapokuwa msafi avae nguo safi na kulalia matandiko safi.
Lau sivyo, wale bakteria waliokuwa wameondolewa kutona na kuoga watarudi tena kupitia kwa nguo na matandiko machafu.
Ni wazi kwamba njia moja bora zaidi ya kufua nguo na matandiko ni kwa kutumia maji safi na sabuni.
Vile vile kuanika ngua na matandiko kukauka juani ni njia nyingine muhimu ya kunadhifisha nguo na matandiko.
Baada ya kuoga ni lazima mtu avae nguo safi.
Matandiko yanaweza kukaa kwa muda kabla ya kufuliwa tena, lakini hata hivyo kuyaanika juani, kuyatikisa na kuyapiga piga kuondoa uchafu ni njia nyingine muhimu ya kudumisha usafi wa matandiko kabla ya zamu nyingine ya kuyafua.
Je nyumba yako ni safi ndani na nje? (18)
Kuna aina nyingi za nyumba kote ulimwenguni ambazo hujengwa kwa kutumia vifaa vya aina mbalimbali.Aina hizi zote za nyumba huhitaji unadhifishaji na usafi wa aina maalum.
Inawezekana kwamba popote unapokaa hivi sasa unajua jinsi ya kunadhifisha na kuweka nyumba kuwa safi.
Jukumu ulilonalo ni kuinadhifisha kila mara na kila wakati ili kuzuia wadudu na vijidudu vya magonjwa kuzaliana humo.
Kitu kilicho muhimu zaidi ni kuhakikisha kwamba unaondoa taka uchafu na mabaki ya chakula wanakozaliana wadudu na bakteria wanaoeneza magonjwa na kuwafanya watu katika familia yako kuugua.
Je sakafu yako ni safi? (19)
Si hoja nyumba yako ina sakafu ya aina gani, kuna njia ya kuinadhifisha sakafu hiyo.
Kama nyumba yako ina sakafu chafu, kuna njia ifaayo kuinadhifisha.
Kama nyumba yako ina mikeka au mazulia, ni lazima mazulia hayo na mikeka inadhifishwe ili kuondoa uchafu na vitu vingine vichafu vinavyoweza kuingia ndani ya mazulia hayo.
Watoto wadogo ambao ndio mwanzo wanaanza kukaa au kutambaa juu ya mazulia hayo, wamo katika hatari kubwa ya kupata magonjwa kutokana na bakteria, vijidudu vya minyoo vinavyoweza kuwa katika sakafu chafu.
Kuiweka sakafu yako kuwa safi ni njia moja inayoweza kusaidia watoto wako kuwa na afya nzuri.
Je vyumba na sehemu za kulala ni safi? (20)
Mbali na kusafisha, kunadhifisha na kuweka matandiko nje kupata hewa, ni muhimu pia kusafisha na kuondoa taka na uchafu kutoka katika vyumba na sehemu za kulala.
Lengo la kimsingi hapa pia ni kuwaondoa wadudu na bakteria wabaya wanaoleta na kueneza magonjwa.
Je jikoni yako au mahali pa kupikia ni safi? (21)
Ili familia yako iweze kuwa na hali nzuri ya afya, unahitaji kula chakula kisafi na ambacho kimepikwa vizuri.
Hii ina maana kwamba jikoni na mahali pa kupikia ni lazima pawe safi.
Kumbuka kwamba mabaki ya chakula ni mahali pazuri kwa wadudu na bakteria wanaoleta na kueneza magonjwa kuzaana.
Hakikisha kwamba jikoni yako au mahali pa kupikia ni safi.Usafi wa jikoni au mahali pa kupikia ni njia hakika ya kuzuia kuenezwa kwa magonjwa na vyakula vyenye sumu.
Je choo yako ni safi? (22)
Kwa kawaida kinyesi cha binadamu hubeba baadhi ya vijidudu, bakteria na viini hatari kabisa vinavyosababisha magonjwa hatari kama vile homa ya matumbo, kipindupindu na kuhara damu, magonjwa ambayo yanaua, sana sana yakiwapata watoto.
Ni muhimu kwa hivyo kuhakikisha kwamba choo yako ni safi.
Kuna choo za aina nyingi ulimwenguni na kuna njia mbalimbali za kusafisha choo hizo.
Ni muhimu kusafisha choo kila siku.
Je kuna kinyesi cha aina yoyote katika eneo linalozunguka nyumba yako? (23)
Wakati mwingine kinyesi cha binadamu au wanyama kinaweza kupatikana katika sehemu za wazi, ndani na nje ya eneo linalozunguka nyumba yako.
Kinyesi kinaweza kuwa hatari sana kwa sababu ni chanzo kinachosababisha na kueneza magonjwa na maradhi hatari sana.
Hakikisha kwamba kadri nyumba yako inavyosafishwa, hakuna kinyesi cha aina yoyote katika eneo linazunguka nyumba yako.
Hii ina maana kwamba utahitajika kusafisha eneo lote linalozunguka nyumba yako na zaidi kuhakikisha kwamba unafukia kinyesi cha binadamu na cha wanyama katika eneo salama ambapo hakiwezi kuwa na madhara kwa mtu yeyote.
Ni muhimu kuhakikisha kwamba kinyesi hakipatikani karibu na vyanzo vya maji kama vile kisima au chemichemi ya maji.
Ikiwa kinyesi kitaingia katika vyanzo vya maji, kuna uwezekano kwamba kila mtu katika familia yako atakuwa katika hatari ya kila wakati ya kupata magonjwa hatari yanayoambukizwa kupitia kinyesi cha binadamu.
Je chakula cha familia yako kimehifadhiwa vizuri? (24)
Ni muhimu kuhakikisha kwamba chakula cha familia yako hakiingi uchafu wala kutiwa sibiko na uozo wa vyakula vingine au uchafu wowote ule upatikanao nyumbani.
Kila familia inaweza kuwa na au zaidi inafaa kuwa na mahali salama pa kuhifadhi chakula.
Popote pale unapokaa, kuna taratibu na njia nzuri za kuhifadhi chakula ili familia yako isile chakula chenye sumu.
Ili uweze kukilinda chakula cha familia yako, fuata njia, desturi na sheria za jamii yako za kihifadhi, kutunza na kupika chakula.
Usafi - kuweka usalama na usafi wa familia yako (25)
Watu wengi hawafikirii umuhimu na manufaa ya usafi wa maji, usafi wa mwili, usafi wa nyumba na usalama wa chakula.
Lakini bila kuzingatia hatua hizi za kimsingi za usafi, familia yako nzima au hata jamii yako yote, haiwezi kuwa na uwezo wa kufanikiwa kupata mambo yote mazuri tunayojitakia, kuwatakia watoto wetu na familia zetu kwa jumla.
Mengi ya mambo ambayo tumeyataja hapa yanahitaji kazi nyingi na kujitolea kuyatekeleza, lakini pia ni mambo ambayo familia nyingi zinaweza kujifanyia bila ya kutafuta misaada kutoka kwingine.
Hata hivyo, ikiwa umeumia, umelemaa au una ugonjwa, utahitaji kuomba mtu akusaidie.
Lakini watu wengine wana kiburi sana hawawezi kuomba msaada na ilhali kuomba msaada ni njia moja nzuri zaidi ya kujenga jamii.
Vinginevyo, unapojitolea kumsaidia mtu mwingine hiyo ni njia hakika ya kuijenga jamii.
Na huu ndio ufafanuzi rahisi na wa hakika kabisa wa maana ya jamii: watu wanaosaidiana na kutegemeana.
Lishe (26)
Mwili wa binadamu unahitaji vyakula na maji ili uweze kuwa na afya na kufanya kazi.
Watu wanapokula na vyakula vya aina mbalimbali, mchanganyiko mzuri wa vinavyorutubisha, wanaweza kuwa na afya nzuri.Watoto wanahitaji kula vyakula ambavyo ni mlo kamili ili viweze kusaidia kukua kwa bongo zao kadri wanavyokua na kukomaa.
Ikiwa wewe na familia yako, hususan watoto, hamli vyakula vya aina mbalimbali na mchanganyiko ambao ni mlo kamili, hamtakuwa na nishati, nguvu na afya nzuri kuishi maisha bora iwezekanavyo.
Ulaji mzuri ni jambo muhimu sana linalowasaidia watu kuishi maisha yenye afya, nguvu na akili timamu.
Hebu fikiria maswali yafuatayo na uanze kufanya mambo tunayopendekeza ili uweze kuimarisha ubora na aina za vyakula zinazotumiwa na familia yako.
Je kila mtu katika familia yako anakula vyakula vya aina mbalimbali? (27)
Hakuna chakula cha aina moja ambacho kina kila kitu anachohitaji binadamu kuwa na afya nzuri.
Vyakula vya aina mbalimbali huwa na virutubishi vya aina mbalimbali.Watu na hasa watoto wanahitaji vyakula vya aina mbalimbali ili waweze kupata virutubishi vya aina mbalimbali ili kuwasaidia kukua na kustawi.
Kuna haja kujifunza kujua aina na makundi mbalimbali ya vyakula na zaidi kujua kiasi cha chakula kutoka kwa kila kundi ambacho familia yako inahitaji kula ili kuwa na afya.
Kuna njia nyingi za kugawa vyakula katika makundi kutegemea jamii
Lakini hata hivyo, vyakula vingi vinaweza kuwekwa katika makundi yafuatayo;
Mboga
Matunda
Vyakula vyenye wanga
Nafaka
Vyakula kutoka kwa wanyama kama vile nyama, maziwa na bidhaa zenye protini
Mafuta
Tafuta vyakula katika jamii yako ambavyo vinaweza kujumuishwa katika makundi haya kisha panga ulaji na maakuli katika familia yako kwa kuhakikisha kwamba inapata mlo kamili unaojumuisha chakula kutoka kila kundi angalau mara moja kwa siku.
Wakati mwingine familia inaweza kuwa na shida kupata kila aina ya chakula inayohitajika.Yawezekana kwamba baadhi ya vyakula havipatikani katika eneo fulani, baadhi ya vyakula hivyo ni ghali, au hata familia inaweza kuwa na matatizo ya magonjwa au shida kuvikuza au kwenda kuvitafuta masokoni.
Unaweza kuomba mtu msaada akusaidie kutafuta aina mbalimbali za vyakula kwa mahitaji ya familia yako.
Unaweza pia ukasaidia familia nyingine kuvitafuta vyakula vya aina hiyo.
Kumbuka kwamba kusaidia watu wengine na kuomba msaada ni moja kati ya njia za kujenga jamii.
Je watoto wanakula kabla ya watu wazima wakati wa maakuli? (28)
Katika baadhi ya tamaduni watoto hawaruhusiwi kula hadi watu wakubwa wale kwanza.
Endapo hakuna chakula cha kutosha katika nyumba au katika familia, hii ina maana kwamba watoto hawapati chakula cha kutosha kuwasaidia kukua na kustawi.
Kwa sababu miili na bongo za watoto zinakua, watoto wanahitaji zaidi mlo kamili na vyakula vyenye virutubishi, wanafaa kula kabla ya watu wakubwa.Lau sivyo, huenda wasipate vyakula vinavyofaa vinavyoweza kuwasaidia kuwa na afya nzuri, nguvu na akili timamu.
Kwa sababu watoto hawali chakula kingi kama watu wakubwa, kutakuwa na chakula cha kutosha kwa watu wakubwa baada ya watoto kula.
Iwapo hakuna chakula cha kutosha watu wote baada ya watoto kula, basi familia yako itahitaji kutafuta chakula zaidi.
Je watoto katika familia yako wanapata vitamini na madini ya kutosha kila siku? (29)
Hata vyakula vinavyochukuliwa kuwa tunu havina vitamini na madini ya kimsingi wanayoyahitaji watoto kukua au wagonjwa kupona na kupata nafuu.
Inawezekana kwamba vyakula vyenye vitamini na madini vinapatikana katika jamii yako, ni wajibu wako kuvitafuta vyakula hivyo kwa mahitaji ya familia yako.
Ni muhimu kuhakikisha kwamba watu wanakula vyakula vilivyo na vitamini kwa kiasi kinachofaa kila siku.
Kula chakula chenye vitamini nyingi kwa wakati mmoja kunaweza kumfanya mtu mgonjwa badala ya kumletea nafuu.
Je unazijua dalili na ishara za ukosefu wa lishe mwilini? (30)
Ikiwa watu wa familia yako, hasa watoto hawapati vyakula vinavyofaa na vya kutosha, wanaweza kupata matatizo ya utapiaji mlo au ukosefu wa lishe mwilini.
Dalili na ishara za ukosefu wa lishe mwilini miongoni mwa watoto ni pamoja na;
Ukosefu wa uzani na kudhoofika
Kushindwa kukua
Kushindwa kukaa, kutembea, kuongea au kujifunza
Mtoto kuwa na tumbo kubwa na ilhali ana mikono na miguu iliyokondeana
Nywele kondefu isiyo na afya na yenye rangi ya wekundu
Uchofu na unyonge wa mara kwa mara unaomfanya mtoto kushindwa kufanya kazi, kucheza au kusoma
Ngozi kavu au iliyo na vidonda sana sana katika sehemu za mdomo
Magonjwa ya mara kwa mara.
Ikiwa mtoto katika familia yako ana baadhi au dalili na ishara hizi zote, anahitaji kuangaliwa mara moja na daktari.
Ikiwa mtoto wako ana shida ya ukosefu wa lishe mwilini, ni lazima familia yako ijaribu kuboresha vyakula inavyotumia.
Je kila mtu katika familia yako anajua kutayarisha na kupika chakula vizuri na kwa njia zilizo salama? (31)
Chakula ambacho ni kizuri na salama kula ni chakula ambacho kimepikwa vizuri na kuliwa kikiwa moto, au chakula ambacho kimesafishwa vizuri kwa maji safi.
Chakula kinapowekwa kwa muda mrefu, bakteria wanaweza kukua ndani ya chakula hicho na kukifanya hatari kuliwa.Mtu akila chakula kama hiki anaweza kupata magonjwa.
Kila jamii ina njia na taratibu za kutayarisha na kuandaa vyakula kwa njia zilizo salama.
Ni muhimu kufuata tamaduni nzuri za maandalizi ya vyakula kana zinavyofutwa katika jamii yako.
Familia yako inaweza kupata manufaa kula chakula ambacho kumehifadhiwa kwa njia nzuri na kupikwa kwa uangalifu..
Je kila mtu katika familia yako anakunywa maji safi? (32)
Kama tulivyosema katika sura iliyotangulia juu ya usafi, maji safi yanawasaidia watu kuwa na afya na wenye nguvu, lakini maji ambayo si safi na salama yanawafanya watu kuwa wagonjwa na wanyonge.
Inawezekana kwamba kunahitajika juhudi za ziada kupata maji safi au kuyasafisha maji yasiyokuwa salama kuwa salama kwa kutumia madawa, lakini manufaa ya juhudi hizi zote ni makubwa.Kwa upande mwingine, hatari ya kupata magonjwa kwa sababu ya kunywa maji ambayo si salama ni kubwa sana.
Ni muhimu kujizuia kunywa au kutumia maji ambayo si salama.
Ikiwa mtu anakunywa maji safi kila wakati lakini pia akawa anakunywa maji yasiyokuwa salama mara moja moja, mtu huyo yumo katika hatari ya kupata magonjwa yanayoenezwa kupitia unywaji wa maji machafu.
Isaidie familia yako kuelewa hatari ya kunywa maji machafu hata kama ni kiasi kidogo tu.
Lishe - kuisaidia familia yako kula vizuri (33)
Lishe ni moja ya desturi za kimsingi unazofaa kujizoeza wewe mwenyewe, familia yako pamoja na jamii yako.
Jikumbushe kila wakati mambo ya kimsingi juu ya lishe - kula angalau chakula cha aina moja kutoka katika kila kundi la vyakula mara moja kwa siku.
Hakikisha watoto wako wanakula vyakula vyakutosha na vinavyofaa.
Wape watoto wako, na pia wagonjwa walioko katika familia yako vitamini na madini kila siku.
Hakikisha kwamba umezijua dalili na ishara za utapiaji mlo na ukosefu wa lishe mwilini.
Lizuie tatizo hili katika familia yako kwa kujifunza kula vyakula bora na vinavyofaa.
Kunywa maji safi peke yake.
Kula vyema katika familia yako kunakuhakikishia kuishi kwema.
Huduma Desturi na Matunzo ya Afya (34)
Huduma za afya ni rasilimali ya kimsingi inayotegemewa na kila familia katika jamii nyingi kote ulimwenguni.
Bila kuwepo na uwezo wa kuzipata huduma na matunzo ya afya, magonjwa au majeraha makubwa yanaweza kuangamiza familia.
Hebu fikiria kinachofanyika mtu anapougua katika familia, lazima pawe na mtu wa kumtunza mgonjwa.Mgonjwa hawezi kufanya kazi na kwa hivyo, hawezi kuchangia familia kwa njia yoyote ya maana.Pengine itabidi mtoto asiende shule ili aweze kumtunza mgonjwa.
Katika hali kama hii jambo moja linasababisha lingine na kama hakuna huduma za afya kumsaidia mgonjwa kupata nafuu, punde familia nzima itakuwa katika janga.
Hata katika hali ambapo huduma hizo zinapatikana, wakati mwingine huduma hizo zina gharama za juu na familia huenda haina uwezo wa kugharamia matibabu ya mgonjwa.
Kwa upande mwingine, kuna taratibu zinazofaa za huduma na matunzo ya afya ambazo familia inaweza kuzitumia yenyewe, hasa katika kuzuia na kukinga matatizo ya magonjwa kabla magonjwa yenyewe hayajatokea.
Hebu tuzungumze juu ya desturi za matunzo ya afya ambazo familia inaweza kujizoeza kwazo bila ya msaada kutoka nje.
Tena, kama tulivyofanya hapo awali, hebu yaangalie maswali haya kwa makini, yajibu kwa uaminifu iwezekanavyo na uanze kufanya mambo tunayopendekeza ili uweze kuimarisha afya ya familia yako.
Je kila mtu katika familia yako ananawa na kuosha mikono kwa kutumia sabuni na maji safi kila wakati? (35)
Baadhi ya magonjwa ya kawaida sana yanayosumbua familia nyingi, ndiyo magonjwa rahisi kabisa kujikinga nayo.Kinachohitajika ni kuboresha tu huduma za kimsingi na matunzo ya afya.
Ikiwa kila mtu katika nyumba yako atanawa mikono kwa kutumia sabuni na maji safi kila wakati kabla ya kupika au kula, zaidi ya nusu ya magonjwa yatokeayo katika nyumba yako yataisha.
Magonjwa ya kawaida ya kila siku yanasababishwa na bakteria na viini vinavyoenezwa na mikono ambayo haikuoshwa, kwa mfano, mtu anapotoka chooni au kupenga makamasi kwa mkono mtupu bila kitambaa na kisha kuendelea kupika au kupakua chakula na mikono hiyo hiyo.
Hata kuushika uso wako kwa mikono mitupu na kisha kula kabla ya kuiosha ni jambo linaloweza kukuletea ugonjwa.
Ikiwa kila mtu katika nyumba yako atanawa na kuosha mikono kwa kutumia sabuni na maji safi, matatizo ya kiafya katika nyumba yako yataisha mara moja.
Hakikisha kwamba umeweka sabuni na maji safi mahali ambapo yanaweza kutumiwa na kila mtu.Himiza kila mtu katika familia yako kunawa na kuosha mikono.
Kama utaona mtu hanawi au kuosha mikono wakati anapopaswa kufanya hivyo, mkumbushe anawe kwa manufaa ya familia yote.
Je kuna mtu yeyote katika familia yako ambaye ametapakaliwa na chawa, upele au wadudu wengine wabaya kama hao? (36)
Watoto wamo katika hatari ya kutapakaliwa na wadudu kama chawa wa nywele na mwilini pamoja na upele.Wadudu hawa wanasababisha matatizo makubwa ya afya na pia magonjwa ya ngozi.
Wadudu hawa waletao magonjwa wanaweza kuangamizwa kwa kuweka bidii ya kunadhifisha nyumba kwa makini pamoja na kutumia madawa.
Unapoona dalili za kwanza za mtu katika familia yako kutapakaliwa na chawa au upele anza kuweka usafi katika nyumba yako na uwatafutie watu katika familia matibabu.
Kinga ndio mkakati wa hakika dhidi ya chawa, upele na wadudu wengine wasumbufu.
Mazoea ya kuwa mazingira safi nyumbani pamoja na kufua matandiko ni njia mwafaka katika kuzuia watu katika familia yako kutakapaliwa na wadudu.
Je unafungua milango kuingiza hewa safi katika nyumba yako na kuondoa moshi? (37)
Katika jamii nyingi watu hupikia meko ya wazi yanayojaza moshi ndani ya nyumba.
Pia kuna watu ambao huvuta sigara na misokoto ya tumbaku ndani ya nyumba.Hii ni tabia mbaya inayowaweka watu wengine wanaoishi katika nyumba hiyo katika hatari na kuathirika na moshi wa tumbaku.
Moshi ni chanzo cha magonjwa mengi ya kupumua kama vile pumu.Moshi unasababisha matatizo mengine ya afya na ni hatari kwa afya za watu hasa watoto.
Njia moja ya kuondoa moshi ndani ya nyumba ni kufungua milango na madirisha ili hewa safi iweze kuingia ndani ya nyumba.
Ikiwa inawezekana tafuta njia ya kuondoa jiko au sehemu ya kupikia kutoka ndani ya nyumba.
Kama kuna wavutaji sigara katika nyumba yako, washawishi wavute sigara nje ya nyumba.
Bora zaidi washawishi waache kabisa kuvuta sigara kwa sababu uvutaji wa sigara unadhuru afya ya watu.
Familia ambazo hazina watutaji sigara zina afya bora na matatizo machache ya afya.
Isitoshe ikiwa watu wataacha kununua tumbaku, watakuwa na pesa za kuhudumia familia zao.
Je wagonjwa wanawaambukiza watu wengine magonjwa katika familia yako? (38)
Magonjwa mengi ya kawaida yanaweza kuambukizwa kutoka kwa mtu mmoja hadi mtu mwingine.Wakati mwingine ugonjwa kama kuhara au homa unaweza kuambukizwa tena na tena katika familia.
Mtu anapougua katika familia kuna haja kwa mtu huyu na familia nzima kwa jumla kuhakikisha hawapitishi ugonjwa wao kwa wengine.
Njia rahisi ya kuhakikisha kuzuia kuenezwa na kuambukizwa kwa magonjwa katika familia ni kunawa mikono kila wakati.
Pia inaweza kuwa muhimu kwa mtu aliyeugua ugonjwa wa kuambukiza ajitenge kwa muda na watu wengine katika familia, sana sana watoto, hadi atakapopata nafuu.
Je unakiweka chakula kwa njia mwafaka na salama? (39)
Sababu moja ya kutokea kwa magonjwa katika familia ni kula vyakula vibaya.
Njia moja rahisi ya kuzuia magonjwa yanayoletwa na ulaji wa vyakula vibaya ni kuhakikisha kwamba vyakula vinawekwa na kutunzwa kwa njia zilizo mwafaka na salama.
Tulizungumza juu ya utunzaji na uwekaji wa vyakula tulipozungumza juu ya desturi ya usafi.Huu ni mfano wa jinsi desturi moja inavyoweza kuingiliana na desturi nyingine.
Je kila mtu katika familia yako analala katika kitanda kisichokuwa na unyevu na kilichoinuka hatua kadhaa kutoka sakafuni? (40)
Watu wanapolala juu ya sakafu iliyo na unyevu, watu hao wanaweza kupata viini, wadudu na vitu vingine vilivyoozeana katika sakafu ambavyo vinaweza kusababisha magonjwa ya upumuaji, magonjwa ya ngozi na matatizo mengine ya kiafya.
Magonjwa kama haya yanaweza kuzuiliwa kwa kulala katika vitanda visivyokuwa na unyevu na vilivyoinuka hatua kadhaa kutoka sakafuni.
Ikiwa watu katika jamii yako wanapendelea kulala juu ya sakafu, basi unafaa kuwatengenezea au kuwatafutia mikeka mizito isiyoingia maji au unyevu na iwezayo kuzuia wadudu wapatikano katika sakafu nyevu kuwadhuru walalapo.
Je kila kitanda kunafunikwa na neti iliyotibiwa? (41)
Katika maeneo ambayo yanaathiriwa na malaria na magonjwa mengine yaletwayo na mbu, ni sharti kila mtu katika familia alale katika kitanda kilichofunikwa kwa neti iliyotibiwa na madawa ya kuua mbu.
Neti iliyotibiwa haimkingi tu mtu aliyelala chini yake, bali pia inaua mbu wanapoishika.Hii pia ni njia inayopunguza idadi ya mbu katika eneo husika.
Ikiwa familia yako haina uwezo wa kununulia kila mtu neti iliyotibiwa, tafuta miradi au mashirika katika eneo lako yanayotoa neti zilizotibiwa bila malipo.Kuna mashirika mengi duniani ambayo yanajishughulisha na miradi ya kuzuia malaria pamoja na magonjwa mengine yanayoletwa na mbu kwa kutoa neti zilizotibiwa bila malipo.
Yanachokuuliza mashirika haya ni kwamba uziweke na uzitumie neti hizo.Hii ni desturi nzuri ya afya ambayo familia yako inaweza kujizoeza bila kuhitaji msaada kutoka nje.
Je kila mtu katika familia yako anajua jinsi ya kutambua magonjwa mabaya? (42)
Pamoja na kwamba kuna aina na desturi za afya mbalimbali ambazo familia yako inaweza kuzitumia bila msaada kutoka nje, kuna pia wakati mwingine inakuwa lazima kutafuta msaada kutoka nje.
Kuna nyakati ambapo utalazimika kutafuta msaada wa mhudumu wa afya, daktari au mponyaji wa kienyeji katika jamii yako.
Magonjwa mengi yana dalili au ishara zinaoonyesha kwamba mtu ni mgonjwa na anahitaji matibabu.
Kwa hivyo, familia yako inahitaji kujifunza jinsi ya kutambua magonjwa mabaya kama vile kuishiwa au kupungukiwa maji mwilini, ukosefu wa lishe au utapiaji mlo, malaria, pumu [asma], kuhara na magonjwa mengine ambayo hutokea katika eneo unakoishi.
Mengi ya magonjwa haya yanaweza kuzuiliwa au pia kutibiwa kwa urahisi ikiwa yatatambuliwa mapema na kisha kutafuta msaada na usaidizi wa daktari.
Wakati mtu katika familia yako anahitaji huduma na msaada wa daktari, inahitaji familia yako itambue haja hii mapema na kuutafuta msaada huo haraka iwezekanavyo.
Ni pia kwamba kila mtu katika familia yako apate kuangaliwa na kufanyiwa uchunguzi na daktari mara kwa mara na pia kuichunguza afya yako kwa jumla.Kwa hivyo, kuna haja kwamba daktari achunguze urefu na uzito wako, macho na masikio, meno na afya yako kwa jumla.
Watoto wanahitaji kufanyiwa uchunguzi na daktari mara nyingi zaidi kuliko watu wazima.Lakini hata hivyo, kuna haja ya kuwa na uchunguzi wa mara kwa mara.
Je familia yako inajua jinsi ya kujikinga dhidi ya magonjwa mabaya? (43)
Tumezungumza tangu mwanzo wa mwongozo huu juu ya manufaa ya kinga na uzuiaji - kwamba matatizo na shida nyingi zinazotokea katika familia zinaweza kutatuliwa hata kabla hazijatokea.
Usafi, lishe na huduma na matunzo ya afya ni desturi zinazochangiana na kutegemeana ikiwa familia yako itafanya jitihada kuzuia matatizo yanayoandamana na desturi hizo kabla hayajatokea.
Familia yako inaweza kujifanyia mambo mengi bila msaada wowote kuzuia matatizo ya kiafya kutokea au pia kuyatibu magonjwa mapema yanapotokea.
Hata hivyo, mtu anapohitaji msaada wa matibabu, ni muhimu kuzitambua dalili na ishara za magonjwa mabaya au majeraha mabaya ili msaada wa matibabu hayo utafutwe haraka iwezekanavyo.
Huduma, Desturi na Matunzo ya Afya - kuisaidia familia yako kuishi vizuri (44)
Hebu tuangalie tena desturi na matunzo ya afya ambayo tumeyashughulikia katika sura hii: magonjwa ya kawaida yanayotatiza familia yako yanaweza kukingwa na kuzuiliwa kwa urahisi.
Kwa kunywa maji safi, kunawa na kuosha mikono yako kila mara na kutayarisha na kupika vyakula vyako kwa uangalifu, ni desturi zinazoweza kuzuia zaidi ya nusu ya matatizo yanayoletwa na magonjwa ya kuhara.
Kutumia neti zilizotibiwa na kufagia na kunadhifisha sakafu mahali watu wanapolala ni desturi zinazoweza kuzuia malaria pamoja na magonjwa ya upumuaji.
Nyumba ambayo haina moshi au uvutaji wa sigara ni nyumba iliyo na afya.
Ulaji wa vyakula vizuri vilivyo na vitamini ni desturi inayoweza kuzuia tatizo la ukosefu wa lishe na utapiaji mlo na kwa hivyo kuwafanya watu kuwa na afya nzuri.
Ni muhimu kuyatambua matatizo mabaya ya afya mapema ili yaweze kutafutiwa matibabu ya mapema.
Ikiwa familia yako itafuata desturi na matunzo haya ya afya, familia yako itakuwa na afya nzuri na pengine mambo mengine katika familia yako yatakuwa bora zaidi.
Ikiwa familia yako itahitaji msaada wa matibabu, uliza mtu katika jamii yako akusaidie.
Kuuliza kusaidiwa na kujitolea kusaidia wengine ni njia inayojenga jamii yako na kuimarisha taratibu za rasilimali na nguzo za jamii.
Elimu (45)
Elimu ni ufunguo unaofungua milango ya maisha ya baadaye kwa watoto na watu wazima familia zote.
Elimu huwatayarisha watoto kwa maisha katika jamii, na ni njia ambayo inawasaidia watu wazima kupata maarifa, mbinu na stadi wanazohitaji ili kufanikiwa katika ulimwengu unaobadilika kila kuchao.
Hata kama watu wengi huangalia shule na mipango ya elimu kama mambo yaliyo nje ya mazingira ya nyumbani, elimu ni desturi muhimu ambayo familia inaweza kujizoeza na kuishughulikia, kama njia ya kuunga mkono mipango ya elimu na pia kujenga misingi ya kujitolea kujishughulisha na elimu maishani kwa kila mtu katika familia yako.
Maswali na tamrini zifuatazo zitawasaidia watoto na watu wazima kupata elimu wanayohitaji ili kuimarisha familia zao na mahusiano yao na jamii zao.
Je kila mtoto wa umri wa kuenda shuleni katika familia yako anahudhuria masomo shuleni kila siku? (46)
Ili waweze kupata elimu timilifu, ni lazima watoto waende shuleni na kuhudhuria masomo kila siku.Hakuna njia nyingine ikiwa ni lazima wawe katika kiwango kimoja na wanafunzi wenzao.
Kwa bahati mbaya, kuna mambo mengi ambayo yanaweza kutokea katika familia na kuzuia watoto kuenda shuleni au kutatiza masomo yao kwa jumla.
Ni muhimu kuyatambua na kuyatatua matatizo yanayowazuia watoto kuwa shuleni na kuhudhuria masomo.
Hebu sasa tuzungumze juu ya vikwazo vya kupata elimu.
Wakati mwingine watoto wanapata shida katika masomo yao kwa sababu hawapati msaada au hawahimizwi vya kutosha na familia zao kwenda shuleni.
Au wakati mwingine mtoto analazimika kukaa nyumbani kuhudumia mtu mmoja katika familia.
Au wakati mwingine mtoto analazimika kutafuta kazi ili kuikimu familia yake kifedha badala ya kuwa shuleni.
Inawezekana pia mtoto akawa na ugonjwa fulani unaomzuia kuwa shuleni.
Au pia mtoto anaweza kuwa alikosa adabu shuleni na akafukuzwa kuhudhuria masomo.
Familia inaweza kuwa ni masikini sana kiasi kwamba haina uwezo wa kulipa karo ya shule.
Njaa pia inaweza kuwa shida inayozuia watoto kuwa shuleni.
Kwa watoto wa kike, inawezekana kwamba hali yao ya kuingia katika siku za hedhi haiwaruhusu kuhudhuria masomo.
Uko pia uwezekano kwamba msichana anaweza kupata mimba ya mapema na kulazimika kuacha shule.
Kila moja kati ya matatizo haya linaweza kutatuliwa.
Baadhi ya matatizo haya ni rahisi kuyatatua na mengine ni magumu kidogo.
Kwa mfano, endapo mtu katika familia yako anahitaji huduma maalum, jirani au rafiki anaweza kuulizwa kumsaidia na kumhudumia wakati wa saa za masomo shuleni.Hili linaweza kuwasaidia watoto kwa kuwapa nafasi kuhudhuria masomo.
Ikiwa familia yako itahitaji mtu mmoja zaidi kusaidia kufanya kazi fulani, labda kazi hiyo inaweza kufanywa baada ya masaa ya shule ili isiingiliane wakati wa watoto kuhudhuria masomo.
Ikiwa mtoto wako anaweza kukosa kuhudhuria masomo kwa sababu ya ugonjwa, mtu anaweza kumletea kazi ya ziada iliyotolewa shuleni aifanye akiwa nyumbani ili asije akawa amebaki nyuma sana.
Kuna njia kadha wa kadha za kutatua matatizo ya kutohudhuria masomo.Njia moja nzuri ni kuhakikisha kuwa familia yako inajitolea kwa hali na mali kuwawezesha watoto kuhudhuria masomo.
Matatizo ya kutohudhuria masomo yanaweza kutokana na matatizo sugu katika familia - kwa mfano, pale ambapo wazazi hawathamini masomo au hawawahimizi watoto wao kufanya vizuri shuleni.
Ikiwa watoto kama kizazi kichanga hawajapata elimu nzuri na inayofaa, hawatakuwa na stadi za kufanya kazi katika jamii na hawatafanikiwa kusaidia familia zao.
La muhimu ni kutambua kwamba, elimu nzuri ni kwa manufaa ya familia nzima, hata hili litakuwa na maana kwamba familia ijitolee kufanya kazi zaidi kuhakikisha watoto wamepata elimu inayofaa na wamemaliza masomo.
Elimu ni desturi muhimu na ya kimsingi, ni muhimu kama zilivyo desturi za usafi, lishe na matunzo ya afya kwa sababu elimu inaboresha na kuimarisha maisha katika jamii, na zaidia inachangia hali bora ya kiuchumi ya familia.
Elimu pia inazitegemea zile desturi nyingine kama vile zile desturi nyingine zinavyotegemea elimu.
Kama ambavyo tumekuwa tukisema, desturi hizi zote zinategemeana na kuchangiana, zinafanya kazi kwa kushirikiana.Hii ndio maana kuzishughulikia desturi hizi zote kwa pamoja ndipo familia yako ipate kufanikiwa.
Je familia yako inahitaji kutafuta msaada wa pesa ili ilipe karo na gharama za masomo? (47)
Ikiwa ukosefu wa pesa ndilo tatizo kwa elimu ya watoto wako, familia yako inaweza kutafuta msaada wa pesa, au utalazimika kutafuta njia nyingine halali za kupata pesa zaidi kulipa karo na gharama nyingine za masomo.
Labda kuna shirika linalotoa misaada ya masomo katika eneo lako ili kuwawezesha watoto kupata masomo, unaweza kuliuliza shirika hilo likusaidie.
Inawezekana familia yako ikaona shida na haya kuomba msaada.
Lakini elimu ni jambo muhimu na mahitaji ya kimsingi, kwa maana kwamba pindi watoto wako watakapomaliza masomo yao, wanaweza kuilipa jamii.Wanaweza kufanya hivi kwa kulipa karo ya watoto kutoka familia nyingine au labda wanaweza kuitumia elimu yao kufanya kazi katika jamii kwa njia zinazozaidia jamii.
Kote duniani watu hupata misaada ya pesa kugharamia masomo yao kwa kuweka miadi ya kufanya kazi katika jamii zao baada ya kumaliza masomo.
Hii ni njia ya heshima ya kulipa deni la elimu kwa jamii.
Ni njia mwafaka sana ya kuijenga jamii.
Je familia yako inawasaidia watoto kufanikiwa katika masomo yao? (48)
Watoto wanahitaji usaidizi na ufadhili wa familia zao ndipo waweze kufanikiwa masomoni.
Wanahitaji kusaidiwa kumaliza kufanya kazi yao ya ziada.
Wanahitaji mahali penye utulivu kufanya masomo yao.
Wanahitaji kula chakula cha kutosha ili wapate nguvu za kusoma, na usingizi wa kutosha ili waweze kuwa na nadhari na makini darasani.
Wanahitaji kuamshwa mapema asubuhi na kutayarishwa kwenda shuleni.
Wanahitaji kusaidiwa kuamua wanataka kuwa nini watakapokuwa watu wazima na baada ya masomo yao.Wanahitaji kuhimizwa kufanya bidii kuyafikia malengo yao ya masomo.
Wakati mwingine wazazi hawana maarifa au ujuzi wa kuwasaidia watoto wao kumaliza kazi ya ziada, hasa wazazi waliokua siku ambapo hapakuwa na elimu.
Labda kama kuna mtoto mkubwa katika familia aliye na kisomo na maarifa, au hata mtoto ya jirani mwenye uwezo anaweza kusaidia wale wadogo katika masomo ambayo huyaelewi wewe.
Inawezekana mwalimu wa watoto wako akakupendekezea mwalimu wa kibinafsi anayeweza kuwasaidia watoto wako.
Na kwako kama mtu mzima, kuna fursa ya kumaliza masomo yako ya msingi au kujifunza maarifa na stadi mpya zinazokufaa katika maisha ya utu uzima.Hii itahitaji kujitolea na labda kuchukua mda mrefu kumaliza.
Je watoto wachanga na watoto wengine katika familia yako wanajifunza mambo mapya kila siku? (49)
Pindi tu watoto wachanga wanapozaliwa, bongo zao zinahitaji kuamshwa kwa kuwazoeza watoto hao kuona mambo mapya, kusikia sauti mpya na pia kuziamsha hisi zao nyingine.Haya ni mambo yanayosaidia bongo zao kukua.
Kila mtoto anahitaji uchangamshaji wa hisi wa kila aina, chakula kilicho na virutubishi, mapenzi na malezi.Pia wanahitaji mtu wa kuwazungumzia, kuwaimbia, kuwasomea vitabu au kuwaonyesha jinsi vitu katika nyumba vinavyofanya kazi.
Hata kama watoto wachanga hawatembei au kuzungumza, watoto wachanga hujifunza kwa kusikia au kuwachunguza watu walio karibu nao, pia wanajifunza kwa kujaribu mambo mapya - jambo dogo kama kushika chombo fulani mkononi, husaidia sana ubongo wa mtoto wako kukua.
Kwa hivyo, ikiwa watoto wachanga wataanza kufunzwa mambo mapema, ukuaji wao utakuwa mzuri.
Je watu wazima katika familia yako wanajifunza kitu kipya kila siku? (50)
Kama vile ilivyo muhimu kwa watoto kujifunza, nao watu wazima wa kila umri wanahitaji pia kujifunza.
Ulimwengu ni mkubwa mno na hakuna mtu anayeweza kuujua wote - kuna jambo jipya tena muhimu la kujifunza kila siku.
Familia inapothamini elimu na kuiona kama utaratibu wa kujifunza maishani, kila mtu ananufaika.
Hebu tazama sababu ambazo umekuwa nazo kujifunza katika maisha yako yote.
Unaweza kujifunza mbinu mpya ili uweze kuifanya kazi yako kwa ustadi zaidi.
Unaweza kuboresha stadi zako za usomaji ndipo uweze kupata na maarifa kuhusu jamii yako na ulimwengu wote kwa jumla.
Unaweza kujifunza mapya ili uweze kuwasaidia watoto au wajukuu wako kukabiliana na ulimwengu unaobadilika kwa kasi.
Unaweza kupata majibu ya maswali ambayo yamekutatiza siku nyingi.
Unapojishughulisha na elimu kama utaratibu wa kujifunza wa maisha, unaweza kuwa mfano wa kuigwa katika jamii yako kwa sababu utawashawishi watu wengine kujifunza.
Si hoja una sababu gani kujifunza, elimu ni desturi muhimu kwa kila familia - ni desturi inayokunufaisha, kunufaisha familia pamoja na jamii yako.
Elimu - kuisaidia familia yako kujifunza (51)
Hebu tujikumbushe tuliyosema juu ya desturi ya elimu nyumbani kwako.
Kila mtoto katika familia yako anahitaji masomo na kuwa shuleni kila siku ya shule.
Ikiwa familia yako inahitaji msaada kulipa karo na gharama nyingine za shule, usione haya kuomba msaada kama huo, lakini uhakikishe kwamba watoto wako wanalipa deni lao kwa jamii mara wanapomaliza masomo yao.
Wasaidie watoto wako kufaulu katika masomo yao.
Wafunze watoto wachanga angalau jambo moja jipya kila siku.
Himiza kila mtu katika familia yako kuwa na lengo la kujifunza katika maisha yao yote.
Usalama wa kiuchumi (52)
Desturi zote zinachangiana na zinategemeana, hakuna desturi ambayo inaweza kuachwa nje.
Usalama na uhakika wa hali ya kiuchumi unategemea umadhubuti wa desturi nyingine za familia - usafi, lishe bora, matunzo ya afya na elimu.
Kwa upande mwingine, desturi hizi nazo zinategemea umadhubuti wa hali ya kiuchumi ya familia.
Kama tulivyofanya hapo awali, yatafakari maswali yafuatayo kwa makini kisha uyajibu kwa uaminifu iwezekanavyo.Jaribu kufanya mambo ambayo tunapendekeza.
Tunaamini kwamba hatua hizi zitasaidia kuiboresha na kuimarisha hali ya kiuchumi ya familia yako.
Je kila mtu katika familia yako ana shughuli anayoifanya ili kuchangia ubora wa maisha katika familia? (53)
Mbali na kazi unayofanya kupata pesa na kuikimu familia yako, kuna shughuli nyingine nyingi ambazo zinaweza kufanywa nyumbani.
Familia yako inapochangia kwa kuhusika katika shughuli mbalimbali, wale watu katika familia yako wanofanya kazi za kipato, wanaweza kuwa na nafasi nzuri kuboresha utendaji kazi wao - na kwa hivyo, kuchangia ubora wa maisha katika familia.
Kila mtu katika familia yako kuanzia mtoto mchanga kabisa hadi yule mzee zaidi, wanafaa kuwa na shuguli wanayofanya, shuguli inayowapa nafasi na sauti katika familia.
Hebu fikiria zile desturi na shughuli ndogo ndogo ambazo tumekuwa tukizungumzia - mambo kama usafishaji na unadhifishaji, ununuzi wa vitu madukani na masokoni, upikaji, usafishaji wa maji kuwa bora na salama pamoja na kuwasaidia watoto kufanya kazi zao za ziada.
Mambo haya yanahitaji kufanywa ili kuimarisha na kuboresha hali ya kiuchumi katika familia.
Kushughulikiwa kwa mambo haya na watu wengine katika familia yako kunakupa fursa kufanya yako kuwa makini zaidi ili kuikimu familia yako.
Hata mtoto mdogo sana au mzee katika familia yako ambaye hana uwezo wa kuchangia kuimarisha hali ya kiuchumi katika familia yako, bado wanaweza kuchangia kwa kufanya shuguli nyingine zinazofanywa nyumbani.
Iwe kazi yao inahusu utendaji wa kazi za kupata pesa au kukuza mimea au kusimamia kazi za nyumbani, au kusaidia mtu mwingine katika familia kuhusika zaidi katika kazi yake, kila mtu anaweza kuchangia hali bora ya kiuchumi katika familia.
Kazi na shughuli hizi zote kwa pamoja huchangia kuimarisha hali ya kiuchumi ya familia yako.
Je familia yako inahitaji msaada maalum kutatua matatizo yake ya kifedha? (54)
Wakati mwingine kuna mambo yanayotokea katika familia na kuivuruga kabisa hali ya kifedha ya familia - kwa mfano, mtu anaweza kupotesa kazi, anaweza kuugua na kulazwa kwa muda mrefu au anaweza kujeruhiwa kiasi kwamba hawezi kufanya kazi tena.
Katika mwongozo huu tumezungumza juu ya njia mbalimbali ambazo jamii inaweza kuzitumia kujiondoa katika janga, kwa hivyo kufikia hapa umepata ufahamu wa kutosha kujua jinsi ya kujiondoa katika shida au majanga ya aina kadha wa kadha na kuipata hali yako ya awali.
Lakini shida huwa zinakuja na kwenda, kwa hivyo ni muhimu kwa familia yako kuwa na mpango na kuwa na kundi la watu ambao wanaweza kutegemewa wakati wa shida na wanaoweza kuchangia kuondoa familia yako katika shida au janga.
Wakati mwingine familia zinaweza kuwa na ushirikiano wa kusaidiana katika shughuli kama upishi, kuwaangalia watoto, kusafisha nyumba, kufua nguo au pia kusaidiana kwa mambo ya usafiri.
Mipango kama hii ni sehemu muhimu ya maisha katika jamii, watu kusaidiana wakati wa furaha na wakati wa shida.
Mahusiano haya na jamii yako ndio msingi wa usalama wa kiuchumi wa familia yako.
Wakati mwingine familia inaweza kuishi maisha ya kubahatisha, maisha ya kutojua chakula kitatoka wapi, maisha ya kutegemea rasilimali na nguzo haba zisizokuwa na uhakika.
Hata hivyo, wakati mwingine inawezekana kuweka akiba kidogo kidogo kwa ajili ya dharura fulani maishani.
Uwekaji akiba unaweza kuonekana kama ndoto tu, lakini kuweka akiba hata kama ni ya kiwango cha chini kiasi gani ni jambo linalowezekana.
Labda unaweza kuweka akiba ndogo ndogo mara kwa mara endapo mtu katika familia yako ataugua na kuhitaji matibabu yatakayogharimu pesa.
Kitu kinaweza kuvunjika au kuharibika na huenda kikahitaji kufanyiwa ukarabati au hata kingine kipya kununuliwa.
Kama mtu ungekuwa na akiba ndogo, akiba hiyo ingefaa katika shida au janga kama hilo, na shida za aina mbalimbali haziwezi kukosa kubisha hodi katika familia zetu.
Inawezekana kuna kitu ambacho familia yako inakihitaji na ambacho huna uwezo kukinunua mara moja, kitu hicho kinaweza kununulika lau kama utaweka akiba ndogo ndogo.
Ikiwa umeweka akiba ya pesa fulani na ukawa huhitaji pesa hizo kushugulikia janga fulani, unaweza ukatumia kiasi fulani cha pesa hizo kuinunulia familia yako kitu cha kuifurahisha.
Kila familia inahitaji kutuzwa mara kwa mara, na hili linawezekana ikiwa utaweza kuweka akiba ndogo ndogo wiki baada ya wiki au hata mwezi baada ya mwezi.
Njia moja ya kupima nguvu ya familia ni kuangalia uwezo wake wa kutosambaratika kwa sababu ya kuingia katika shida na majanga ya mara kwa mara.
Familia yako inaweza kuweka akiba kwa kujenga ushirikiano na kuwa na mahusiano na marafiki wanoaminika, au pia majirani wanaoaminika.
Je familia yako ina njia au mikakati ya kujiongezea mapato? (55)
Kadri familia yako inavyojiondoa katika shida na majanga ya aina mbalimbali, kuna uwezekano wa kuboresha hali ya kiuchumi na kifedha ya familia yako.
Kadri mambo yanavyoimarika katika familia yako unaweza kuwa na wakati pamoja na uwezo wa kuangalia na kutafakari maisha yako ya baadaye na ya familia yako.
Unaweza kufikiria kutafuta kazi mpya, au unaweza kutafuta njia za kupata mafunzo zaidi katika kazi yako au unaweza kufanya mambo ambayo ni muhimu kuinua hali ya famalia yako.
Mara desturi hizi zinapoanza kufanya kazi katika familia yako na unapoanza kuona manufaa ya desturi hizi kuimarisha hali ya familia, unaweza kuanza kufanya mambo mapya, hata kama ni mambo yatayochukua muda mrefu kutimilika, mradi mambo hayo yaimarishe na kuboresha hali ya kiuchumi ya familia yako.
Hapa kuna jambo la msingi ambalo utahitaji kuliangalia na kulipima kwa makini - ambalo ni kiini cha mambo yote tuliyozungumzia katika mwongozo huu: unaweza kufanya nini sasa hivi kwa kutumia rasilimali uliyonayo na watu unaowajua ili kuimarisha na kuboresha hali ya kiuchumi ya familia yako?
 Je kuna kazi ambayo unaweza kuifanya vizuri zaidi kuliko mtu yeyote yule?
 Je kuna njia unaweza kukuza vyakula kwa wingi zaidi kwa matumizi ya familia yako na kwa mauzo?
 Je kuna kitu unachoweza kukitengeza na kikawa kinahitajika na watu wengi, kitu ambacho unaweza kukitengeza kwa ubora zaidi kuliko mtu yeyote katika jamii yako?
Kadri mambo yanavyoanza kuimarika katika familia yako na kadri unavyoanza kuona manufaa ya desturi hizi, huu ndio wakati unapohitaji kuanza kuzifuatilia ndoto zako, matumaini yako na mambo mengine ambayo umekuwa ukiyataka na pia kutakia familia yako.
Hata hivyo, sharti mambo haya yafanywe kwa busara kwa kuchukua hatua moja baada ya nyingine, kufanya mambo kwa uangalifu.
Kwa sababu sasa familia yako imeanza kuondokana na shida na majanga kadha wa kadha, hakuna ubaya kuanza kutafuta njia za kuongeza kipato na kuboresha hali ya kiuchumi ya familia yako.
Ni wazi kwamba umefanya kazi ngumu kuijenga upya familia yako na pia kuimarisha uhusiano wako na jamii yako.
Hakuna ubaya kuanza kuota na kuwaza jinsi ya kujipatia vitu vizuri maishani kwa manufaa yako na kwa manufaa ya familia yako.
Usamala wa kiuchumi - kuisaidia familia yako kuendelea (56)
Hebu tuipitie kwa haraka desturi ya usalama wa kiuchumi.
Kila mtu katika familia ana wajibu kuchangia kuboresha hali ya kiuchumi ya familia.
Ni muhimu kujenga ushirikiano na mahusiano ya kusaidiana na familia nyingine, hususan wakati wa shida au janga.
Weka akiba ndogo ndogo pale inapowezekana.
Yaangalie maisha ya baadaye, fikiria kufanya kitu ambacho umekuwa unatamani kukifanya na uanze kukishughulikia.
Kutoka kwa familia hadi kwa jamii (57)
Hata kama mipango mingi ya maendeleo hujaribu kuiendeleza jamii nzima kwa jumla, maendeleo halisi na ya kweli ya jamii ni sharti yaanze na maendeleo ya familia binafsi.
Maendeleo yanaweza kufanikiwa tu pale ambapo familia zinafanikiwa nyumbani kwao.
Mwelekeo wetu unajikita kwanza nyumbani - hii ni kwa sababu tunaamini kwamba maendeleo ya familia ndiyo msingi wa maendeleo katika daraja za juu.
Hali ya nyumbani inapokuwa imeimarika, watu wanaweza kuwa na nafasi kushiriki katika mipango ya maendeleo katika jamii, katika eneo maalum au katika daraja ya taifa.
Familia nyingi zinaweza kujikimu mara zote.
Lakini hata hivyo, kunatokea nyakati ambapo familia huhitaji kutafuta msaada na usaidizi kutoka nje.
Kama ambavyo imedhihirika, mwongozo huu unajishughulisha kuonyesha njia ambazo familia inaweza kuzitumia kutatua matatizo wakati inapotakikana.
Familia inaweza pia kutumia njia hizi kuisaidia familia nyingine.
Hata kama huna rasilimali za kutosha kuikimu familia yako - kwa mfano katika hali ambapo huna uwezo - wewe na familia yako mtanufaika iwapo mtasaidiana na wengine katika jamii walio katika hali sawia na yenu.
Desturi za kimsingi za nyumbani ambazo tumezizungumzia katika mwongozo huu zimejumuisha mambo ambayo yanaweza kufanywa na kila mtu au na mtu yeyote;
iwe wana uwezo au hawana uwezo wa kuhudumia familia zao vya kutosha.
Haya ni mambo ambayo unaweza kuyafanya katika familia yako na hata kuzifanyia familia nyingine.
Hivyo hivyo, haya ni mambo familia hizo zinaweza kufanyia familia yako.
Chochote ukifanyacho, si hoja ni kidogo kiasi gani, kitaleta manufaa kwa familia na jamii yako.
Baadhi ya jamii huwa na shida na matatizo mengi kiasi kwamba kila familia inapambana kujaribu kupata mahitaji ya kimsingi kwa watoto wao.
Ni katika jamii kama hizi ndipo hasa familia zinazohitaji kufanya kazi kwa pamoja ili ziweze kusaidiana.
Kama tulivyosema mwanzoni mwa kijitabu hiki: jamii ni mahali ambapo watu huishi pamoja, hufanya kazi pamoja kwa lengo la kujitafutia maisha bora kwao wenyewe na kwa wengine wanaoishi katika jamii hiyo.
Mwongozo huu kwa hakika ni juu ya ujenzi wa jamii na mwelekeo huu ni rahisi sana, sawa na wewe na mimi na watu wengine tukifanya kazi kwa pamoja kuzikimu familia zetu.
Tunakutakieni kila la heri wewe na familia yako, marafiki wako na majirani wako kadri mnavyofanya kazi pamoja kuijenga jamii bora.
Tunahusudu, tunaheshimu na kuthamini juhudi zenu za kujitolea kuyaendeleza maisha yenu.
Kama kijitabu hiki kimekunufaisha kwa njia yoyote, tunachokuuliza ni kwamba uwanufaishe wengine na maarifa uliyoyapata.
Tuna hakika utakutana na watu wengi katika maisha yako hasa wale wanaopambana kuzijenga familia zao, wanufaisha na maarifa hayo.
Jitunze vizuri iwezekanavyo, tunzeni familia zenu na jamii yenu.
David Glenwinkel
Sally Lunetta
David Gray
HABARI MUHIMU (58)
KUNAWISHA MIKONO
Kunawa mikono kila wakati ni moja kati ya njia nzuri za kuzuia magonjwa maambukizi.
Jambo moja la kimsingi unaloweza kufanya kuzuia magonjwa mabaya ni kunawisha mikono yako kila wakati.
Mtu anaponawisha mikono kila wakati anaondoa viini vibaya vya magonjwa ambavyo labda alivipata kutoka kwa watu wengine, kushika sehemu zilizo chafu, wanyama au hata kinyesi cha wanyama.
Kutatokea nini mtu asiponawa mikono? (59)
Unazoa taka na viini vya magonjwa kutoka sehemu mbalimbali na kisha unajiambukiza magonjwa unaposhika macho, mdomo au pua lako.
Njia moja ambayo kwayo watu huambukizwa homa au mafua ni kwa kupanguza pua zao au macho yao kwa mikono iliyo na sibiko la viini vya homa.
Hivyo hivyo, unapokuwa na mikono iliyo na sibiko la viini unaweza kuwaambukiza watu wengine au pia unaweza kusibika sehemu zinazofikiwa na watu wengi.
Kwa sababu hii, hata kabla hujatabahi utagundua kuwa umeambukiza kila mtu aliye karibu yako ugonjwa.
Jambo la msingi kukumbuka ni kwamba, licha ya homa ya kawaida, magonjwa mengine hatari na yanayotisha maisha kama vile homa ya matumbo, uvimbe wa ini aina A, homa ya uti wa mgongo na kuhara kwa kuambukiza, yanaweza pia kuambukizwa kwa urahisi ikiwa watu wanapuuza tabia ya kunawisha mikono.
Nawa mikono yako kabla ya: (60)
 Kutayarisha au kula chakula
 Kutibu kidonda au sehemu iliyokatwa
 Kuhudumia mgonjwa
Na tena nawa mikono baada ya: (61)
 Kwenda chooni
 Kushika vyakula vibichi, sana sana nyama mbichi
 Kula
 Kupenga makamasi, kukohoa au kwenda chavya
 Kushika takataka
 Kuhudumia mtu mgonjwa au aliye jeruhiwa
 Kubadilishia mtoto nguo baada ya mkojo au kinyesi
 Kucheza na au kushika mnyama
Jinsi ya kunawa mikono yako (62)
Nawa mikono yako kwa kutumia sabuni na maji safi.
Iweke sabuni kwa kishikio ili idondoke maji.
Panguza mikono yako taratibu kwa muda wa sekunde 20. Anza kwa kusugua kucha za vidole, kiwiko cha mkono hadi kwa kiganja.
Kuwa mwangalifu wakati wa kusugua kucha za vidole, sehemu zilizo kati ya vidole na nyuma ya mkono.
Sabuni inapotumiwa vizuri na mikono kusuguliwa vizuri, viini na bakteria za magonjwa huondolewa kwa urahisi.
Sabuni inapotumiwa vizuri na mikono kusuguliwa vizuri, viini na bakteria za magonjwa huondolewa kwa urahisi.
Suuza mikomo kwa maji safi.
Suuza mikono yako kwanza kwa kuachilia maji yadondoke
Iwapo unatumia taulo au kitambaa cha kupanguzia mikono, hakikisha kuwa ni kitambaa safi ambacho hakichatumiwa kabla.
MATOKEO KWA WATOTO (1)
MWONGOZO WA MAJADILIANO
Madhumuni ya mwongozo huu
Madhumuni ya mwongozo huu ni kukusaidia kuamua kama mtoto wako yuko salama, ana afya nzuri, yuko nyumbani, shuleni na kama ana nidhamu nzuri.
Utakusaidia pia kuamua kama familia yako kama familia ya mtoto inahitaji msaada kutoka nje ili iweze kuyafikia madhumuni haya.
Mwongozo huu utakuuliza maswali kadha wa kadha na kukuonyesha dalili na viashirii unavyohitaji kuviangalia ili kuelewa kinachofanyika katika maisha ya mtoto wako.
Maswali na viashirii hivi vitakusaidia kukuonyesha njia ambazo wewe na watu wengine wanaojali mnaweza kutumia kuzikimu familia zenu na kuwalinda na kuwalea vizuri watoto wenu.
Mwongozo tofauti wa kuwasaidia watoto (2)
Mwongozo wa kimatokeo unaoelezwa hapa unatofautiana kwa njia mbili za kimsingi na mipango mingi ya kawaida inayobuniwa kwa manufaa ya watoto au familia:
Kumshughulikia na kumkuza mtoto kwa ujumla (3)
Kwanza, mipango mingi ya kawaida huwa inaangaza tatizo au eneo moja la matatizo - kwa mfano, kuangaza ama usalama wa mtoto au afya yake au maisha yake ya nyumbani au nidhamu yake katika jamii.
Mipango mingi ya kawaida inajifunga katika tatizo moja katika maisha ya mtoto.
Kufanya kazi ili kupata matokeo (4)
Njia ya pili ambayo kwayo mwelekeo huu unatofautiana na mipango ya kawaida ya kuhudumia watoto na familia ni kwamba mipango hiyo ya kawaida inakwambia ni huduma au ni mambo gani halisi unayofaa kufanya.
Mwelekeo unaolezwa katika mwongozo huu haukwambii ni huduma gani au ni jambo gani linafaa kufanywa lini na wapi, badala yake mwongozo huu unakwambia ni malengo gani unayofaa kuyafikia kwa kufanya kazi pamoja na watoto na familia.
Unakwambia matokeo ambayo watoto wanahitaji kuyapata, lakini unakuacha na kukushawishi uamue mwenyewe juu ya mambo na hatua halisi utakazochukua - kwa ushirikiano na familia nyingine - kuyafikia matokeo hayo.

Mahali panapofaa kwenda lakini si jinsi ya kufika huko (5)
Mwongozo huu utakwambia panapofaa kwenda, lakini hautakwambia jinsi ya kufika huko.
Ni lazima uamue mwenyewe hatua au mambo yanayomfaa kila mtoto au kila familia.
Hii haina maana kwamba utakuwa huko nje bila wazo lolote juu ya kile unachohitaji kufanya - mwongozo huu hautakwambia unachohitaji kufanya, lakini utakusaidia kuamua ni nini kinahitaji kufanywa.
Utakusaidia kuamua hatua au mambo unayoweza kujaribu.
Mara utakapokuwa umeanza kuyatekeleza mambo hayo, mwongozo huu utakusaidia kuamua kama unayoyafanya yanafaa au hayafai.
Mambo yafaayo na yafanyayo kazi katika jamii yako na katika utamaduni wako (6)
Mwongozo huu utakusaidia kugundua mambo yanayowasaidia watoto na familia katika jamii yako, kutegemea jinsi mambo yanavyofanyika katika sehemu unakokaa na pia kutegemea rasilimali zinazopatikana.
Utakusaidia kutambua njia za kusaidia watoto na familia, njia ambazo zinaafikiana na utamaduni, lugha na amali za jamii yako.
Kufanya kazi kwa kushirikiana na familia (7)
Lengo letu ni kushirikiana na familia pamoja na watu wengine wanaojali katika jamii ili kuziwezesha familia kuwapa watoto wao usalama, afya nzuri, wawe nyumbani, wawe shuleni na wawe na nidhamu nzuri.
Tuko radhi kusaidia na kushirikiana na familia kwa njia ambazo zinatambua masharti na mahitaji yao ili kuwasaidia kupata matokeo yatakayofaa familia na watoto wao.
Mambo utakayojifunza (8)
Mwongozo huu utakusaidia wewe na watu wengine wanoajali maisha ya watoto na maisha ya familia kutafakari na kuzungumza juu ya kila tokeo na kila kiashirii cha tokeo hilo.
Utagundua mambo manne:
1. Je kila kiashirii kina maana gani kwako na kwa wengine katika jamii yako?
2. Je kila kiashirii kinafanana na nini?
Kwa usemi mwingine, utahitaji kuangalia nini au tabia gani ili kujua kama kiashirii kinachohusika ni kweli au si kweli?
3. Unaweza kufanya nini wakati huu - kwa kutumia rasilimali uliyonayo na watu uwajuao - kusaidia familia kupata matokeo fulani kwa manufaa ya watoto wao?
4. Unaweza kufanya nini wakati huu - kwa kutumia rasilimali uliyonayo na watu uwajuao - kusaidia familia kupata matokeo fulani kwa manufaa ya watoto wao?
Jinsi utakavyoanza (9)
Utaanza kwanza kwa kuusoma mwongozo huu wote huku ukuiangaza na kutafakari kila kiashirii, kisha utaandika mawazo yako mwenyewe na kwa maneno yako mwenyewe.
Baada ya kujibu maswali yote wewe mwenyewe, utahitaji kukutana na wengine ili mzungumze kama kikundi, mambo haya yana maana gani kwako - na yana maana gani kwa jamii yako.
Viashirii vina maana gani kwenu nyote (10)
Lengo lako la kwanza katika utaratibu huu ni kujenga ufahamu wa aina moja juu ya matokeo na viashirii - maneno yana maana gani na viashirii vinafanana na nini katika maisha ya mtoto na maisha ya familia yake.
Hii haina maana kwamba kutakuwa na makubaliano katika kila hoja - unaweza kuwa na mtazamo au maoni tofauti.
Inawezekana wewe na wenzako katika kikundi mkawa na makubaliano juu ya mambo mengi na pia mkatofautiana juu ya mengine machache.
Hakuna ubaya kuwa na hali kama hiyo.
Tofauti za jinsi wewe na wenzako mnavyoona mambo ni jambo ambalo kwa kweli linanufaisha uelewa wa kijumla, uelewa ambao unaweza kuboresha matokeo ya chochote mnachofanya kuliko vile ingekuwa kama kitu hicho kingefanywa na mtu mmoja.
Lengo lako, kwa hivyo, ni kuwaleta pamoja watu walio na tajriba na mitazamo mbalimbali na walio tayari kufanya kazi kwa pamoja kwa lengo la kusaidia familia zao.
Ni sharti uwe radhi kuheshimu masharti na mahitaji ya familia, kadri familia zinavyojitahidi kuwasaidia watoto wao kupata matokeo mazuri.
Kufanya kazi pamoja ili kupata matokeo yote (11)
Ni muhimu kwamba viashirii vyote 20 vishughulikiwe na kupitiwa wakati wa kutathmini hali ya kila mtoto.
Kushughulikia kiashirii kimoja au viashirii vichache na kuacha vingine nje, hakutoshi - kwa sababu hatimaye ni sharti ukweli wa kila kiashirii udhihirishwe.
Kwa sababu haiwezekani mtu mmoja tu akaisaidia familia kuvipata viashirii vyote, kwa hivyo, itabidi ufanye kazi na watu wengine wanaojali maisha ya watoto na familia kama wewe.
Zaidi ya hivyo, itabidi ufanye kazi na watu walio na ufahamu, maarifa na mapendeleo tofauti tofauti.
Washirika wanaojali (12)
Labda tayari unawajua watu wengine walio tayari kuchangia kuboresha hali za maisha ya watoto na familia, kwa kutumia uwezo walionao, uzoevu wao pamoja na tajriba walizo nazo.
Wengine miongoni mwao wanaweza kuwa ni wataalam katika utoaji wa huduma fulani maalum kwa njia maalum.
Lakini si lazima uwe mtaalamu ndipo uweze kufanya kazi na watoto na familia zao - unalohitaji ni kwamba uwe unajali.
Kitu kimoja cha kimsingi unachoweza kuipa familia iliyo na uhitaji ni kuijali na kuisaidia wakati wa shida.
Kujali - kujitolea, kutumia akili kupima mambo na kujaribu mambo mengine - ni mambo yanayoweza kuleta matokeo makubwa kwa watoto na familia zao katika jamii yako.
Kufanya kazi katika misingi ya taratibu zilizoko (13)
Baadhi ya familia unazofanya kazi nazo huenda tayari zinapata misaada na uasaidizi wa aina fulani kutoka mashirika ya kiserikali na yale ya kibinafsi.
Mashirika haya mengi kwa kweli hutoa huduma za manufaa sana, na pale wataalam wanapohusika, hakuna shaka kwamba wataalam hao wanaelewa wanachokifanya kwa undani.
Lakini kwa bahati mbaya, mashirika haya mengi hayafanyi kazi kwa kushirikiana, kila shirika linafanya kazi yake kwa kufuata njia na taratibu zake.
Kila shirika linajishughulisha na mahitaji, malengo na matarajio tofauti katika kila familia.
Hali hii ya mambo mara nyingi huwa inazidisha matatizo ya familia kuliko kuyasuluhisha.
Ili uweze kusaidia badala ya kuzidisha matatizo katika familia, ni sharti utafute njia za kufanya kazi na familia pamoja na taratibu za kiserikali au kibinafsi zilizoko.
Hii haitakuwa kazi rahisi.
Lakini ikiwa nyote mtaangaza na kujifunga kushughulikia fungu fulani la matokeo na viashirii, ikiwa mtaunganisha juhudi zenu na kutoa aina fulani ya huduma kwa familia, mtakuwa mnainufaisha familia kwa njia zitakazoifanya iendelee zaidi.
Kuanza (14)
Hatua ya kwanza katika utaratibu huu ni rahisi.
Unachohitaji kufanya ni kuanza kusoma na kufanya mambo yanayopendekezwa katika mwongozo huu - kufikiria na kutafakari mambo, kuzungumza na kuwasikiliza watu wengine kama wewe walio na nia ya kufanya kitu cha manufaa kwa watoto na familia zao katika jamii yako.
Mara tu utakapoanza, mambo mengine yote kila moja litaingia mahali pake.
Punde si punde utagundua kwamba tayari unafanya kazi na familia kadha wa kadha na utaanza kuona matokeo chanya katika maisha ya watoto katika jamii yako.
TOKEO #1: USALAMA (15)
Viashirii vya Usalama
Watoto wote wanastahili kuwa salama nyumbani kwao na katika jamii.
Njia moja ya kuamua kama mtoto yuko salama au la, ni kuangalia ni nini kinachofanyika au kinachoendelea katika familia yake.
Hii ina maana kuangalia mambo yanayofanywa na watu wazima katika familia kuhakikisha usalama wa mtoto.
Viashirii vya kimsingi vya kupima usalama wa mtoto ni pamoja na kuangalia:
1. Kama mtoto anatunzwa na kulindwa
2. Kama mtoto hadhulumiwi na kunyanyaswa
3. Kama mtoto anajitunza na kuhakikisha usalama wake.
Hebu sasa tuvipitie viashirii hivi kimoja kimoja.
1. Kama mtoto anatunzwa na kulindwa (16)
Kimsingi, kuwatunza na kulinda watoto kunamaanisha kuwalisha, kuwavisha nguo, kuhakikisha wana mahali salama pa kuishi, kuwasaidia kadri wanavyokua na kujifunza, kuwa macho kujua waliko, na kuwaonyesha mapenzi.
Lakini pamoja na haya, kuna njia nyingine nyingi za kuwatunza na kuwalinda watoto.
Hebu fikiria vitu vingine ambavyo watu wanaweza kufanya kuwatunza na kuwalinda watoto wao.
Andika mambo hayo katika nafasi iliyotolewa hapa chini.
Je mtoto anatunzwa na kulindwa? (17)
Ikiwa unataka kugundua na kujua kama mtoto anatunzwa na kulindwa au kama hatunzwi na kulindwa, utahitaji kutafuta na kuangalia kama tabia za aina fulani au vitu vya aina fulani vinapatikana katika familia ya mtoto.
Kwa mfano, ikiwa kutunza mtoto kuna maana kwamba ni lazima awepo mtu wa kumlisha, utahitaji kuangalia kama kuna chakula cha kutosha katika familia hiyo.
Au utahitaji kuangalia aina ya nguo na viatu anavyovaa mtoto.
Utahitaji pia kuangalia jinsi watu wazima wanavyowalinda watoto dhidi ya vifaa hatari kama vile visu vikali au meko yenye moto.
Utahitaji kuangalia pia jinsi watu wazima wanavyowaonyesha watoto mapenzi kwa jinsi wanavyozungumza na jinsi wanavyotenda.
Ikiwa umetembelea familia, utahitaji kuangalia vitu gani au tabia gani itakayo kuonyesha kwamba mtoto anatunzwa na kulindwa?
Andika vitu hivyo hapa chini.
Kwa nini tunaiangalia hali ya familia? (18)
Lengo letu katika kuuliza maswali na kuangalia ni nini kinachoendelea katika familia, ni kule kutaka kuisaidia familia kuwatunza na kuwalinda watoto.
Lengo letu si upelelezi wala udadisi wa kutafuta makosa,
 tunajaribu kupata njia za kuisaidia familia.

Mara nyingi watu wazima hufanya kazi nzuri ya kuwatunza na kuwalinda watoto wao bila ya kuhitaji msaada kutoka nje, lakini kuna wakati mwingine mambo yanaweza kuwa magumu na kuwalazimisha kutafuta msaada.
Lengo letu, kwa hivyo, ni kutafuta njia zitakazotuwezesha kuisaidia familia kwa njia ambazo familia inahitaji.
Kuiheshimu familia (19)
Ni muhimu kuiheshimu familia na kukumbuka kwamba labda familia hiyo inafanya kila iwezalo.
Unaweza kuwa na mawazo mazuri juu ya mambo mbalimbali ambayo familia hiyo inaweza kuyajaribu, unaweza hata ukashawishika kupendekeza familia hiyo ifanye mambo fulani.
Hata hivyo, inawezekana kwamba kuna mambo yanayoendelea katika familia hiyo ambayo huyaelewi, na inawezekana mawazo yako mazuri yakatatiza hali ya familia hiyo zaidi badala ya kuisaidia.
Hafai kuanza kumwambia mtu anatakikana kufanya nini, hasa katika hali ambapo ni wazi kwamba anajitahidi na anapambana kuboresha hali ya familia yake.
Hebu jiweke katika hali yake na ufikiri utakuwa radhi kiasi gani kusikiliza ushauri wa mtu usiyemjua akikuambia mambo juu ya jinsi ya kuwatunza watoto wako.
Je familia inataka au inahitaji nini? (20)
Badala ya kuielekeza familia na kuiambia ifanye nini, ni muhimu kuuliza ingetaka kusaidiwa kwa njia gani, au kuuliza ungesaidia kwa njia gani.
Kama utagundua kwamba familia ina shida kutunza mtoto wao, waulize;
Kuna kitu ambacho ninaweza kufanya kusaidia? Chochote kinachoweza kurahisisha hali yao, si hoja ni kidogo kiasi gani.
Ikiwa familia itaukubali msaada wako, hakikisha umetekeleza wajibu wako.
Ikiwa familia hiyo hitaki msaada, heshimu uamuzi huo.
Wakati mwingine njia bora zaidi ya kuisaidia familia, ni kwa kuionyesha kwamba unajali.
Labda baadaye, baada ya kuonyesha kwamba unajali na kuheshimu uamuzi wa familia hiyo, familia inaweza kuwa tayari kukubali kusaidiwa kuwatunza na kuwalinda watoto wao.
Kutodhulumiwa au kunyanyaswa (21)
Wakati mwingine kuwa salama kwa watoto kuna maana kwamba mtoto hadhulumiwi wala kunyanyaswa.
Kuna aina tatu za dhuluma - dhuluma ya kimwili, dhuluma ya kingono na dhuluma ya kihisia - dhuluma hizi zote zinaumiza mtoto.
Wakati mwingine watu wazima wanatumia nguvu nyingi za kimwili kunidhamisha au kuadhibisha mtoto, hali inayoishia kuwadhuru watoto na kuwaacha na majeraha na vidonda vibaya mwilini.
Wakati mwingine watu wazima wanawadhulumu watoto kimapenzi kwa kuwatumia kufanya mambo ya ngono.
Kuna nyakati nyingine pia ambapo watu wazima huwatisha watoto au kusema mambo yanayodhuru hisia zao au kuwafanya kujihisi kutokuwa na thamani.
Dhuluma ya aina yoyote ile haikubaliki na hii ndio maana wakati mwingine inabidi watu kutoka nje kuingilia kati katika mambo ya familia ili kuzuia kudhulumiwa kwa mtoto.
Ikiwa unashuku kwamba mtoto anadhulumiwa (22)
Ikiwa utaona mtoto ana majeraha ambayo unashuku yanatokana na dhuluma, ni lazima utafute mtu aliye na ujuzi juu ya jinsi watoto wanavyodhulumiwa kuja kuliangalia na kulifuatilia jambo hilo.
Dhuluma dhidi ya watoto ni jambo gumu sana na ikiwa unashuku kwamba kuna dhuluma inayoendelea katika familia fulani, ni muhimu kutafuta msaada badala ya kujaribu kuishughulikia peke yako.
Lakini kitu kibaya zaidi ni kuiona dhulumu kama hiyo na kutojali au kuchukulia kwamba haikutokea.
Na unyanyaswaji je? (23)
Kuna aina kadha wa kadha za unyanyasaji.
Baadhi ya watu wazima wanawafanya watoto kama watumwa, wanawafanya watoto kufanya mambo yanastahili kufanywa na watu wazima, au kufanya mambo ambayo hayastahili kufanywa na watoto.
Kama vile ilivyo katika dhuluma dhidi ya watoto, ikiwa unashuku kwamba mtoto ananyanyaswa, kuna haja kutoa taarifa kwa mtu aliye na ujuzi wa jinsi watoto wanavyodhulumiwa kulifuatilia jambo hilo na kuichunguza hali ya mtoto.
Kutetea watoto na familia (24)
Dhuluma na unyanyasaji wa watoto ni mambo nyeti tena mabaya sana.
Kama watu tunaojali, tunatarajiwa kuripoti visa vyote vya dhuluma na unyanyasaji ambavyo tunavishuku kwa wenye mamlaka na uwezo wa kisheria kuingilia kati.
Ni lazima tuwe watetesi wa watoto ambao hawawezi kujitetea wenyewe.
Ni lazima pia tuwe tayari kuzitetea familia bila kujali kama msaada wetu utazisaidia kupata njia chanya za kuhakikisha usalama wa watoto wao.
Kujitunza na kujihakikishia usalama (25)
Watoto - sana sana wale wakubwa - hufanya uamuzi kuwa katika hali au mazingira fulani.
Ni muhimu kwamba wajichunge na kujihakikishia usalama wao.
Njia moja nzuri ya kuhakikisha kama watoto wanajitunza na kujihakikishia usalama wao, ni kuangalia jinsi mtoto anavyojitunza.
Je wanajiepusha na hali na mazingira wanamoweza kujeruhiwa?
Je wanajiepusha na tabia zinazoweza kuwaumiza?
Hali na tabia zenye hatari (26)
Hebu fikiria hali na tabia ambazo zinaweza kumdhuru au kumuumiza mtoto, kisha fikiria njia ambazo watoto wanaweza kutumia kujihakikishia usalama wao.
Andika hatari ambazo watoto wanaweza kukabiliana nazo.
Sasa andika mambo machache ambayo watoto wanaweza kufanya kujihakikishia usalama wao.
Angalia kama kuna tabia inayoweza kukupa dalili kama mtoto anajitunza na kujiweka salama au la.
Kuwasaidia watoto kujihakikishia usalama wao kupitia mifano mizuri (27)
Ni jambo moja kwa watu wazima kuwapa usalama watoto wao, na kitu kingine tofauti kabisa kwa watoto kujihakikishia usalama wao wenyewe.
Watoto wanafaa kujichunga na njia moja ya kujifunza jinsi ya kujichunga ni kwa kuangalia jinsi watu wazima miongoni mwao wanavyojichunga.
Ikiwa wataona tabia na mifano mizuri kutoka kwa watu wazima, kuna uwezekano kwamba watoto watajifunza na kuiga mifano hiyo mizuri.
Hili ni eneo moja ambapo watu wazima wanaweza kuwa na ushawishi chanya mkubwa kwa watoto - tunaweza kusaidia familia nyingine na watoto wao kwa kuwa mifano mizuri kupitia kwa jinsi tunavyojitunza wenyewe.
Kuhakikisha usalama wa watoto (28)
Kimsingi, kuhakikisha usalama wa watoto kuna maana kwamba watu wazima wawatunze na kuwalinda, na zaidi kuhakikisha kwamba wamezuia uwezekano wa watoto kudhulumiwa na kunyanyaswa.
Ni muhmu pia kwa watoto kujichunga wao wenyewe.
Ni kweli kwamba wakati mwingi familia zinaweza kuwalinda watoto na kuwahakikishia usalama wao, lakini hata hivyo kuna nyakati ambapo familia huhitaji msaada wa nje kufanya hivyo.
Kwa kujikita katika mambo ambayo tumeyazungumzia hadi hapa, taja mambo mawili au matatu rahisi ambayo familia inaweza kuyafanya kuhakikisha usalama wa watoto wao.
Kuna rasilimali au huduma gani ambazo unaweza kuzitafuta, au kuzianzisha katika jamii yako, kusaidia familia kuhakikisha usalama wa watoto wao?
Kuyaweka mambo haya pamoja (29)
Linganisha orodha ya rasilimali na vitu ambavyo unaweza kutumia kusaidia familia kuhakikisha usalama wa watoto wao na orodha za watu wengine.
Utagundua kwamba orodha hizi zinapowekwa pamoja, kuna mambo mengi unayoweza kufanya kusaidia familia kuhakikisha usalama wa watoto wao.
TOKEO # 2: KUWA NA AFYA NZURI (30)
Watoto wote wanastahili kuwa na afya nzuri.
Viashirii au dalili zinazoonyesha afya ya mtoto ni pamoja na:
1. Kutokuwa na magonjwa
2. Kufurahia maisha
3. Kutokunywa pombe, kuvuta sigara/tumbaku au kutumia madawa ya kulevya
4. Kutojiingiza katika mambo ya ngono
5. Kula vyakula vyenye virutubishi
6. Kuwa na uwezo wa kupata mahitaji ya kimsingi ya maisha
Hebu tupitie viashirii hivi kimoja kimoja.
4. Kutokuwa na magonjwa (31)
Dalili moja ya afya ya mtoto ni kutokuwa na magonjwa.
Magonjwa ya watoto yanaweza kujumuisha matatizo kadha wa kadha ya afya, kuanzia homa ya kawaida hadi magonjwa hatari yanayotisha maisha.
Yanaweza kuanzia magonjwa maambukizi hadi majeraha ya aina kadha wa kadha, kuanzia ukosefu wa lishe mwilini hadi unene tipwatipwa.
Yanaweza kuwa matatizo ya kimwili, matatizo ya meno au ya hisia.
Kiashirii hiki cha kutokuwa na magonjwa hakibagui kati ya ugonjwa mmoja na mwingine ila kinasisitiza hali njema ya afya.
Hoja ya kimsingi ni kwamba haifai mtoto kuwa na ugonjwa au tatizo la afya ambalo halitibiwi.
Kutambua na kutibu magonjwa ya utotoni (32)
Hata kama dalili za baadhi ya magonjwa ya utotoni ni rahisi kutambuliwa na kila mtu, wakati mwingine kuamua kama mtoto hana magonjwa ni suala linalohitaji uchunguzi wa mtaalam wa afya.
Kwa bahati mbaya, wataalam na wahudumu wa afya hawapatikani kila wakati.
Mtoto anaweza kuwa anaishi katika sehemu za mashambani ambapo huduma za afya hazipatikani, au pengine gharama ya huduma za afya iko nje ya uwezo wa mtoto na familia.
Hatua ya kwanza ya kushughulikia matatizo ya afya ya mtoto ni kusaidia mtoto na familia yake kuzifikia huduma hizo za afya, au pia kumfikia mhudumu wa afya.
Mahitaji ya matibabu ya dharura (33)
Wakati mwingine watoto wanaweza kuugua magonjwa hatari ya kutisha maisha au kupata majeraha mabaya ambayo yanahitaji matibabu ya dharura.
Ni muhimu kujifunza jinsi ya kutambua magonjwa au majeraha yanayohitaji matibabu ya dharura ili kwamba kunapotokea hali ya dharura kama hiyo, tunaweza kusaidia familia kuchukua hatua za dharura zinazofaa kuilinda afya ya mtoto.
Matatizo ya afya ya kihisia au kiakili (34)
Wakati mwingine watoto wanaweza kuwa na matatizo ya kihisia au kiakili yanayohitaji kuangaliwa na mtaalam wa magonjwa ya akili.
Magonjwa ya kihisia au kiakili yaweza kujidhihirisha kama magonjwa mengine ya kawaida, lakini kwa sababu za kitamaduni huenda familia zikawa na haya au kuona aibu kuzungumza wazi juu ya matatizo haya.
Lakini mara nyingi kuna usaidizi kwa watoto au watu wazima walio na magonjwa haya, mradi tu wautafute usaidizi huo.
Njia moja muhimu ya kusaidia familia zilizo na magonjwa ya kihisia au kiakili, ni kuwashawishi watafute matibabu ya akili na kisha kufuatilia matibabu hayo kuhakikisha kwamba yanafanya kazi.
Je hali njema ya afya huonekanaje? (35)
Je unaweza kuangalia vitu au tabia gani kuamua kama mtoto hana magonjwa.
Yaandike chini mambo hayo.
Kuna vizuizi vya aina gani ambavyo vinaweza kumzuia mtoto kuzipata huduma za afya?
Je unaweza kufanya mambo gani kumsaidia mtoto kupata huduma za afya?
Kuondoa vizuizi (36)
Hata kama hatuna mafunzo maalum ya afya yanayotakikana kushughulikia mahitaji ya afya ya watoto, tunaweza, hata hivyo, kuisaidia familia kuondoa vizuizi vya kupata huduma za afya.
Lengo letu ni kuisaidia familia kuhakikisha kwamba watoto wao hawana magonjwa.
Wakati mwingine njia mwafaka ya kufanya haya ni kwa kuionyesha familia njia za kupata huduma za kimatibabu kuhusiana na magonjwa yao ya kimwili, meno au akili.
5. Kufurahia maisha (37)
Dalili nyingine rahisi ya kuonyesha hali ya afya ya mtoto ni kuangalia kama mtoto anafurahia maisha.
Furaha ni kitu ambacho ni rahisi kuonekana na kila mtu, ukosefu wa furaha ni kitu rahisi pia kuonekana.
Watoto kwa kawaida huonyesha hisia zao kutegemea hali waliyomo, kama wamo katika hali nzuri, hali hiyo itadhihirisha furaha yao.
Ikiwa hali yao ni mbaya, watoto wanaweza kudhihirisha hisia za masikitiko, hasira au ukosefu wa nidhamu.
Inawezekana pia watoto walio katika hali mbaya wakaficha na kubana hisia zao kabisa.
Furaha ya kina na uimara (38)
Watoto wanaojihisi salama, wanaojihisi kuthaminiwa na walio na mahusiano mazuri na watu wazima miongoni mwao, kwa kawaida huwa na kina cha furaha kinachowawezesha kukabiliana na hali ngumu.
Uimara - yaani ule uwezo wa mtoto kuirudia hali yake baada ya janga - ni uwezo wenye nguvu katika maisha ya kila mtoto.
Ukosefu wa furaha (39)
Wakati mwingine watoto wanaweza kuhasiriwa vibaya au kupatwa na kiwewe kizito ambacho huwafanya kuipotesa furaha yao.
Kwa mfano, kifo cha mzazi au mshtuko mbaya si mambo ambayo mtoto anaweza kuyasahau kwa urahisi.
Yanapompata, mtoto huyo atahitaji miaka mingi ya mapenzi na kutunzwa ndipo aweze kuyasahau
Njia moja rahisi ya kuwasaidia watoto kuwa na afya nzuri, ni kuwepo kwa ajili yao, kuwasaidia kuwa salama na kuwafanya wajue kwamba wana umuhimu na maana kubwa kwetu.
Furaha huonekanaje? (40)
Je kuna vitu au tabia gani ambazo unaweza kuziangalia kujua kama mtoto anafurahia maisha au la?
Je unaweza kutumia njia gani kumsaidia mtoto na familia yake kuipata tena furaha ya kina hasa baada ya familia hiyo kupitia katika hali ngumu?
Je unaweza kutumia njia gani kumsaidia mtoto ambaye tayari anafurahia maisha kuidumisha furaha hiyo kadri anavyokabiliana na misukosuko ya maisha?
6. Kutokunywa pombe, kuvuta sigara/tumbaku au madawa ya kulevya (41)
Ili watoto waweze kukua na kuwa watu wazima wenye afya nzuri, ni lazima wajiepushe na matumizi ya mihadarati na madawa ya kulevya yenye sumu zinazodhuru ukuaji wa akili zao na pia kusababisha madhara ya kimwili na kihisia.
Pombe, tumbaku na madawa mengi haramu ya kulevya husababisha madhara mabaya ya kihisia na kimwili kwa watoto wanaokua na hata vijana.
Matumizi ya madawa yenye sumu hayana manufaa yoyote katika maisha ya mtoto.
Hii inaweza kuwa ni pamoja na matumizi ya moja kwa moja ya madawa hayo au kuwa katika mazingira ambapo madawa hayo yanatumiwa wazi na watu wazima.
Uzuiaji (42)
Njia moja nzuri ya kuwazuia watoto kutumia mihadarati na madawa ya kulevya inaweza kuwa ni kwa kufanya kupatikana kwa pombe, sigara au madawa ya kulevya kuwa kugumu au kwa kuwashauri na kuwaonyesha hatari za madawa haya na kuwafanya waamue wenyewe kutoyatumia.
Watoto wanapojihisi kuwa salama, wanapokuwa na mahusiano mazuri na watu wazima wanaojali, wanapojiona kuwa na thamni kwa familia na jamii yao, kuna uwezekano mdogo sana kwamba watajiingiza katika matumizi ya mihadarati.
Kuweka matarajio yako wazi (43)
Kuna haja kuwafanya watoto wako wafahamu matarajio yako kwamba hutaki wajiingize katika unywaji wa pombe, uvutaji wa sigara au matumizi ya madawa mengine ya kulevya.
Na kwa kuwa kila mara watoto wanalinganisha mambo ambayo watu wazima wanayosema na yale wanayofanya, ni lazima tuangalie na kuchunga tabia zetu kuhusiana na unywaji wa pombe, uvutaji wa sigara na matumizi ya madawa ya kulevya, ili tusije tukawa tunatoa ujumbe unaokanganya watoto na familia tunazotarajia kusaidia.
Kuwasaidia watoto kufanya maamuzi yafaayo (44)
Je ni tabia gani au ni mambo gani yanaweza kukuonyesha kwamba mtoto hanywi pombe, havuti sigara au hatumii madawa ya kulevya?
Je unaweza kutumia njia gani kumsaidia mtoto kufanya maamuzi yafaayo kuhusu matumizi ya mihadarati?
Je unaweza kutumia njia gani kuisaidia familia kuwazuia watoto wao kutumia mihadarati au kuwa katika mazingira ambapo mihadarati inatumiwa?
7. Kutojiingiza katika mambo ya ngono (45)
Ngono inaweza kuwa kitu kizuri na chanya katika maisha ya utu uzima, hasa miongoni mwa watu walio na uwezo wa kuwa na mahusiano mazuri na ya kuaminiana.
Lakini, ngono haina manufaa wala haifai kwa watoto na vijana kujiingiza katika mambo au mahusiano ya ngono.
Kuna ushahidi kwamba watoto wanaojiingiza katika mambo au mahusiano ya ngono huwa wana matatizo shuleni, nyumbani na hata katika jamii.
Kujiingiza katika mambo ya ngono ni ishara ya matatizo mengine makubwa.
Kwa upande mwingine, watoto ambao hawajiingizi katika ngono huwa na mambo mazuri katika maisha yao.
UKIMWI na uzazi wa mapema (46)
Hatari ya kupata UKIMWI na magonjwa mengine ya zinaa hufanya kitendo chochote cha ngono kuwa tisho kwa afya na zaidi tisho kwa maisha.
Hali kadhalika, mimba za mapema huwanyima vijana nafasi za kazi maishani hasa pale ambapo wasichana wanaacha shule kwenda kujifungua na kiwalea watoto.
Zaidi ya hayo, kuna uwezekano na ushahidi upo kwamba watoto wanaozaliwa kutokana na mimba hizi za mapema watakua katika hali za umasikini na watakuwa na matatizo ya afya katika maisha yao yote.
Uzuiaji (47)
Kama ilivyo katika matumizi ya mihadarati, njia ya wazi na ya moja kwa moja iliyoko ni kuwazuia watoto na vijana kujiingiza katika mambo ya ngono.
Uzuiaji unaweza kuwa na maana kwamba ufuatilie kujua watoto wako wapi na wanafanya nini.
Ama uzuiaji unaweza kuwa na maana ya kuwapa watoto nafasi kufanya mambo chanya katika maisha yao.
Inaweza pia kuwa na maana ya kuwapa watoto ushauri ili waamue wenyewe kuahirisha kujiingiza katika mambo ya ngono hadi utu uzima.
Kujizuia lau sivyo kuhakikisha matumizi ya nji salama za ngono (48)
Mara nyingi watu huchukua wakati mwingi kubishana juu ya njia bora za kushughulikia tabia za watoto kuhusiana na ngono.
Baadhi ya watu hushikilia kwamba kujizuia ndiyo njia bora na ilhali wengine hudai kwamba hata kufanywe nini hatimaye watoto watajiingiza katika ngono, kwa hivyo ni vizuri kuwafunza njia salama za ngono au hata kuwapa kondomu.
Si hoja unaamini nini, kilicho muhimu ni kuwa na mtazamo mpana wa kuyaona mambo kwa upana na kujizuia kufungika katika mijadala na watu ambao hawaoni mambo jinsi unavyoyaona wewe.
Lengo letu ni kusaidia familia kuwapa watoto wao usalama, afya, kuhakikisha kwamba watoto wao wako nyumbani au shuleni na kwamba wanaonyesha nidhamu nzuri katika jamii.
Kuna njia nyingi za kusaidia familia kukabiliana na vitendo vya ngono vya watoto wao.
Itakuwaje kama familia ina misimamo tofauti? (49)
Unaweza kujikuta katika hali ambapo unamshauri kijana ambaye tayari amejiingiza katika vitendo vya ngono au unamshauri mzazi wake - ambaye kidogo ana misimamo tofauti na anayaona mambo vingine.
Katika hali kama hii, labda utahitaji kutafuta njia zitakazokuwezesha kuwa na ushawishi chanya kwa kijana huyu au kwa familia hiyo, au labda njia za kuishawishi familia kufanya maamuzi mwafaka.
Pengine unaweza kumuuliza mtu mwingine aisaidie familia hiyo juu ya mambo haya.
Kwa vyovyote vile, njia mwafaka ni kuwa mwaminifu na kuziweka wazi imani zako za kibinafsi juu ya mambo haya, lakini kwa kuelewa kwamba ni juu ya familia kufanya uamuzi.
Endapo utajenga uhusiano wa kuaminiana, kuheshimiana na kujali maslahi ya pande zote, kuna uwezekano kwamba kijana huyo au familia inaweza kuyakubali maoni yako.
Dhuluma ya ngono dhidi ya watoto (50)
Mapema katika mwongozo huu tulitaja kwa muhtasari dhuluma ya kingono dhidi ya watoto.
Hili ni suala ambalo watu wengi huliona gumu kulikabili na kulishughulikia.
Lakini hata hivyo, ni lazima tukabiliane na ukweli kwamba kuna idadi kubwa ya kutisha ya watoto - wa kiume na kike - wanaodhulumiwa kimapenzi.
Zaidi ya hayo, ni lazima tutambue wajibu wetu kama watetesi wa watoto ambao hawawezi kujitetea.
Ikiwa tutapata hali ambapo tunashuku na kuamini kwamba mtu mzima ana mahusiano ya kingono na mtoto, ni lazima tutoe habari kwa watawala au watu walio na mamlaka wanaofahamu mambo kuhusu dhuluma za kingono dhidi ya watoto.
Kuripoti visa vya dhuluma za kingono dhidi ya watoto kunaweza kuharibu mahusiano yetu na familia husika, lakini tunawajibika kufanya hivyo kuyalinda maisha ya mtoto.
Labda hapo baadaye tunaweza kuanzisha tena mahusiano chanya na familia hiyo na kuisaidia kuendelea.
Kutojiingiza katika mambo ya ngono kunaonekanaje? (51)
Unaweza kungalia vitu gani au tabia gani kujua kama mtoto amejiingiza au hajajiingiza katika mambo ya ngono?
Utaweza kutumia njia gani kumshawishi mtoto au kijana ambaye hajajiingiza katika mambo ya ngono kuahirisha kujiingiza katika ngono hadi atakapofikia utu uzima?
Je unaweza kutumia njia gani kuisaidia familia iliyo na mtoto ambaye tayari amejiingiza katika mambo ya ngono kukabiliana na mtoto huyo?
8. Kula vyakula vyenye virutubishi kila siku (52)
Kula vyakula vilivyo na virutubishi ni muhimu sana kwa ukuaji wa kila mtoto.
Kimsingi, ulaji wa vyakula vyenye virutubishi una maana kwamba ni sharti mtoto ale vyakula vilivyo na virutubishi kutoka makundi tofauti ya vyakula vikiwemo vyakula vya nafaka, mboga, matunda, maziwa na nyama.
Hata hivyo, watoto wanahitaji vyakula tofauti katika daraja tofauti za ukuaji wao.
Hivyo hivyo, jamii mbalimbali zinaweza kuwa na uwezo wa kupata vyakula fulani tu.
Pamoja na hayo, baadhi ya vyakula ni ghali sana kununuliwa na familia, au kwa kutokana na sababu za kitamaduni, familia fulani zinaweza kula vyakula vya aina fulani tu.
Isitoshe, baadhi ya watoto wana mzio wa vyakula fulani.
Kujifunza juu ya lishe kwa watoto (53)
Ni muhimu kujifunza juu ya lishe kwa watoto ili uweze kujua vyakula vinavyowafaa watoto katika daraja mbalimbali za ukuaji wao.
Ufahamu huu ni muhimu pia katika kuamua kama mtoto anakula chakula cha kutosha kulingana na umri wake.
Maarifa na habari kuhusiana na vyakula vya jamii maalum inaweza kupatikana kutoka kwa waalimu wa afya na lishe, machapisho ya afya na pia katika mtandao.
Kwa kuwa dini na utamaduni huwa na ushawishi mkubwa juu ya vyakula, kuna haja kutilia maanani mambo ya kitamaduni kuhusiana na chakula.
Kuna haja pia kujali gharama na bei ya vyakula ili kuzuia familia kujizoeza kula vyakula ambavyo haina uwezo wa kuvinunua.
Je kuna vyakula vya aina gani mahali unapokaa? (54)
Jamii mbalimbali huwa na vyakula vya aina mbalimbali.
Hatua moja na ya kwanza muhimu ni kujua aina za vyakula zinazopatikana katika eneo unamoishi.
Kujua vyakula vyenye virutubishi vipatikanavyo katika eneo lako kutakusaidia kuzisaidia familia kuwalisha watoto wao vyakula vyenye virutubishi kila siku.
Chakula chenye virutubishi kwa mama wanaonyonyesha (55)
Watoto walionyonyeshwa vizuri hukua wakiwa na afya nzuri na magonjwa machache.
Ni muhimu, kwa hivyo, kwamba mama anayenyonyesha ale chakula chenye virutubishi ili aweze kuwa na maziwa ya kutosha kwa mtoto wake, na pia aweze kuwa na afya na nguvu za kumlea na kumtunza mtoto wake kwa kila njia.
Vitamini na vyakula vya ziada (56)
Wakati mwingine watoto huhitaji vitamini na madini ili kujaliza virutubishi katika vyakula vyao.
Mara nyingi vitamini na vyakula vya ziada kwa ajili ya watoto hupatikana kwa bei nafuu.
Ili watoto waweze kula vyakula vyenye virutubishi, labda unaweza kuzisaidia familia kupata rasilimali zinazohitajika ili kupambana na tatizo la "njaa fiche" - yaani madhara katika ukuaji yanayosababishwa na ukosefu wa vitamini na madini mwilini.
Mfano mzuri wa lishe (57)
Kama ilivyo katika hali nyingi za maisha, watoto kwa kawaida hutazama kile wanachokula watu wazima na hulinganisha kile watu wazima wanachokisema na wanachokifanya.
Ikiwa hatuli kama inavyostahili, watoto na familia tunazojaribu kusaidia au kushauri, huenda zisifuate ushauri wetu.
Saidia jamii yako kukuza rasilimali za lishe (58)
Jambo moja ambalo unaweza kulifanya kusaidia familia kulisha watoto wao vyakula vyenye virutubishi inaweza kuwa ni kwa kuisaidia jamii kukuza uwezo wa kujitosheleza kwa vyakula.
Hii inaweza kuwa ni pamoja na kuboresha ugawaji wa vyakula, hasa kwa familia ambazo hazina uwezo wa kununua vyakula vya bei ya juu.
Au inaweza ikawa ni kuwashauri na kuwafunza watu juu ya muhimu wa lishe bora.
Unaweza pia ukawashauri na kuwasaidia watu kupanda na kukuza vyakula vyenye virutubishi au kubadilishana vyakula na jamii zilizo na vyakula vyenye virutubishi.
Je unaweza kutumia njia gani kujiandaa kusaidia jamii na familia kulisha watoto wao vyakula nyenye virutubishi kila siku?
Unaweza kutumia rasilimali gani au kushirikiana na mashirika gani kusaidia jamii yako kukuza uwezo wake wa kujitosheleza kwa chakula?
9. Kupata mahitaji ya kimsingi ya kila siku (59)
Tayari tumetaja na kuzungumza juu ya vitu vingi ambavyo mtoto anahiataji kila siku - malezi na ulinzi, tabia na nidhamu nzuri, lishe bora hasa kula vyakula vilivyo na virutubishi, mapenzi na kujali.
Kiashirii au dalili ya mwisho tunayoizungumzia hapa ni "dalili fumbati" namna ya kuhakikisha kwamba hakuna kilichoachwa nje.
Kama vile ilivyo katika viashirii vyote tulivyovizungumzia, mahitaji ya kimsingi ya kila siku yanaweza kuwa tofauti kwa watoto tofauti katika familia tofauti katika jamii tofauti.
Hebu sasa tuangalie viashirii vichache vya mwisho ambavyo vinaweza kusaidia kudumisha afya bora kwa watoto wao.
Mahitaji ya kimsingi ya vitu (60)
Tumezungumza na kuonyesha kwamba kuwatunza watoto kunamaanisha kuwapa mavazi na mahali salama pa kuishi.
Je watoto katika jamii yako wanahitaji mahitaji gani mengine ya kimsingi ili kuwa na afya nzuri?
Chanjo za kukinga magonjwa (61)
Magonjwa mengi hatari ya utotoni yanaweza kuzuiwa kupitia kwa chanjo za kuzuia na kukinga magonjwa.
Lakini, hata hivyo, baadhi ya wazazi wana matatizo kudumisha chanjo kwa watoto wao na hii inaweza kuwa ni kwa sababu ya gharama ya juu ya huduma za afya au kutopatikana kwa huduma hizo.
Inawezekana pia ikawa ni kwa sababu ya wazazi kutoelewa umuhimu wa kukinga magonjwa ya utotoni miongoni mwa watoto wao.
Zaidi ya hayo ni kwamba kuna wazazi ambao hawawapeleki watoto kupata chanjo kwa sababu za imani za kidini.
Ni muhimu kwa hivyo kuzisaidia familia kuelewa kwamba chanjo za kuzuia magonjwa ni mahitaji ya kimsingi ya kila siku kwa watoto wao.
Ni muhimu pia kwa wazazi kuelewa kwamba watoto ambao hawakupata chanjo utotoni wamo katika hatari ya kupata magonjwa ya mara kwa mara katika maisha yao.
Mapenzi na malezi (62)
Labda kitu kimoja ambacho watoto wanakihitaji zaidi kuliko vitu vingine, ni mtu wa kuwapa mapenzi na malezi kila siku.
Afya ya hisia chanya ni muhimu kama afya ya mwili, kwa hivyo, ni wajibu wa watu wazima wanaoshughulikia afya ya watoto kuhakikisha kwamba hisia za watoto zinashughulikiwa kama afya yao ya mwili inavyoshughulikiwa.
Wakati mwingine kitu muhimu zaidi tunachoweza kumpa mtoto ni wakati wetu.
Kwa kawaida hili ni jambo ambalo halitugharimu chochote isipokuwa kuacha chochote tunachokifanya, hata kama ni kwa dakika chache, ili kumshughulikia mtoto.
Tunahitaji kuwaambia watoto wetu kila siku kwamba tunawapenda na zaidi tunahitaji kukaa nao, kuwasikiliza na kuwaachilia wafanye kitu wanachohitaji kufanya.
Je unaweza kusaidia familia kwa njia gani ili kuziwezesha kuwapa watoto wao mahitaji yao ya kihali na kihisia kila siku?
Hii si kazi ngumu kama inavyoonekana (63)
Kuzisaidia familia kuwapa watoto wao afya nzuri kunaweza kuonekana kama jambo zito au tatizo gumu, hasa mtu unapofikiria juu ya mambo yote yanayohusika katika kuhakikisha afya ya watoto.
Lakini, tunapozingatia mambo ambayo tumeyaona hadi hapa, kinachohusika kwa kweli ni shughuli ndogo ndogo, mambo ya kawaida yanayofanywa kila siku na familia zote.
Njia moja nzuri ya kusaidia familia kuwapa watoto afya nzuri ni kwa kuwaweka watoto miongoni mwa watu walio radhi na tayari kusaidia.
Na hili linaweza kuwa jambo bora sana katika kazi hii - maana sote tunanufaika kwa kufanya kazi pamoja na watu wanaojali maslahi ya watu wengine.
TOKEO # 3: KUWA NYUMBANI (64)
Viashirii vya kuwa nyumbani
Watoto wote wanastahili kuwa na mahali pa kuishi.
Kila mtoto anastahili:
4. Kuishi katika makazi au nyumba iliyo na usalama na malezi mazuri
5. Kupatana na kuelewana na kila mtu nyumbani
Hebu sasa tuangalie viashirii hivi viwili.
10. Kuishi katika makazi au nyumba iliyo na usalama na malezi mazuri (65)
Katika tokeo la nyumba yenye usalama, tulizungumza juu ya kuwalea na kuwatunza watoto na sio kuwadhulumu na kuwanyanyasa.
Tulitaja pia umuhimu wa watoto wenyewe kujichunga.
Kiashirii hiki cha kuishi katika nyumba iliyo na usalama na malezi mazuri kinasisitiza kwamba dalili za usalama ziangaliwe katika nyumba anapoishi mtoto lakini pia kimeongeza umuhimu wa malezi mazuri katika mahusiano ya kifamilia.
Malezi (66)
Malezi yana maana ya kumpa mtoto mambo yote anayohitaji kukua, kustawi na kufanya vyema maishani.
Malezi yanahusisha kuzifadhili hisia za mtoto, mapenzi, kuhimiza mtoto afanye mambo mazuri na yanayostahili na zaidia kuyashughulikia mahitaji yake ya kimsingi ya kila siku.
Je utahitaji kuangalia tabia gani au vitu gani kujua kama familia inampa mtoto malezi mazuri au la?
Makazi yanayostahili (67)
Kiashirii hiki kinazungumza juu ya haja ya mtoto kuwa na kiwango fulani cha maisha kinachomwakikishia maisha yenye afya na maisha yanayostahili kwa familia yake.
Maisha yanayostahili yana maana pia ya kuwa mtoto anapata chakula cha kutosha, mavazi, matibabu na huduma nyingine za kijamii zinazostahili.
Ina maana pia ya kuwepo kwa usalama hasa pale ambapo kuna hatari ya familia kupotesa makazi yake.
Lakini kwa bahati mbaya, mara nyingine familia zinalazimika kuishi katika makazi au nyumba ambazo hazifai na haziridhishi mahitaji ya familia.
Je unaweza kuangalia vitu gani katika makazi ya familia kuamua kama makazi hayo yanafaa kwa mahitaji ya mtoto na familia yake?
Ukosefu wa makazi (68)
Wakati mwingine watoto wanaweza kupotesa makazi yao kutokana na sababu zilizo nje ya uwezo wao, labda kutokana na matatizo ya pesa, magonjwa au kifo cha mzazi.
Njia moja mwafaka ya kusaidia familia zilizo katika hali kama hizi, ni kuwasaidia kuhifadhi makazi waliyonayo au kuwasaidia kutafuta mengine endapo wataingia katika shida ya kupotesa makazi.
Je unaweza kufanya mambo gani kusaidia familia isipotese makazi yake au kuisaidia kupata mahali pengine pa kuishi?
Kuwaondoa watoto kutoka makazi yao (69)
Wakati mwingine njia ya pekee ya kumlinda mtoto kumwepusha na utovu wa nidhamu ya wazazi wake ni kumwondoa nyumbani kwao.
Hivyo hivyo, wakati mwingine njia ya pekee ya kuilinda jamii kutokana na utovu wa nidhamu ya mtoto ni kumwondoa mtoto huyo nyumbani kwao.
Kuondoa mtoto nyumbani kwao kunaweza kuwa na madhara mabaya sana kwa mtoto mwenyewe na kwa familia.
Lakini ikiwa ni lazima mtoto aondolewe nymbani kwao, ni lazima juhudi zifanywe kuhakikisha kwamba kuna sio tu rasilimali bali pia mipango dhahiri ya kutatua tatizo lililoleta kuondolewa kwake.
Lazima pia kuwe na mipango ya kurejesha usalama katika makazi hayo, na pia kurejesha mtoto inapokuwa salama kufanya hivyo.
Kuwatafutia watoto makazi mapya (70)
Inasikitisha kwamba kuna watoto ambao huenda wasiweze kurudi katika familia zao asili.
Suluhisho la tatizo hili ni kuwatafutia watoto hao familia inayoweza kuwachukua, kuwalea na kuwatunza.
Kwa bahati mbaya kuna watoto wengine ambao kwa kweli hawawezi kupata nafasi ya kurudi tena katika familia zao, watakuwa wanahamishwa kutoka familia moja hadi nyingine na hatimaye hawatukuwa na hakika kwao ni wapi.
Baadhi ya familia huwa na ujasiri wa kufungua milango yao kuwapokea watoto kupitia kwa taratibu rasmi za kiserikali za kuwafanya watoto wao au taratibu za malezi.
Ni familia zilizo na ujasiri ndizo zinazoweza kujitolea kuwapa watoto kama hawa usalama, afya nzuri, uwezo wa kukaa nyumbani, shuleni na pia ujenzi wa tabia nzuri kadri wanavyokua, na zaidi uwezo wa kuwa na mahusiano ya kifamilia na watoto hao.
Kupatana na kuelewana na kila mtu nyumbani (71)
Familia nyingi huwa zina njia za kupatana na kuelewana pamoja na njia za kusuluhisha kutokuelewana na ugomvi.
Ni jambo la kawaida kwa watu, hasa wale wanaokaa pamoja, kuwa na matarajio tofauti ya maisha.
Wakati mwingine tofauti hizi za matarajio zinaweza kusababisha kutokuelewana na ugomvi.
Je unaweza kuangalia vitu gani katika familia kuamua kama mtoto anapatana na kila mtu katika familia hiyo?
Je kuna njia gani nyingine ambazo unaweza kuzitumia kusaidia familia kujenga njia za kuelewana?
Ugomvi mbaya katika familia (72)
Wakati mwingine familia zinaweza kuwa na ugomvi ambao hauishi, hali inayosababisha haja ya kutafuta msaada kutoka nje ili kujifunza njia nzuri za kuwa na maelewano katika familia.
Je kuna rasilimali gani au mashirika gani katika jamii yako ambayo unaweza kushirikiana nayo kusaidia familia kujenga njia za maelewano?
TOKEO # 4: KUWA SHULENI (73)
Viashirii vya kuwa shuleni
Kila mtoto anastahili kupata elimu.
Kwa sababu jamii inanufaika kutokana elimu ya watoto, ni muhimu kwetu kuhakikisha kwamba kila mtoto amepata elimu na amejifunza mambo yote anayohitaji kufanikiwa maishani, kujitegemea na kuchangia jamii.
Ili watoto waweze kupata elimu wanayohitaji, ni lazima:
7. Wahudhurie masomo shuleni
8. Watii sheria zote za shule
9. Wajitahidi kufanikiwa masomoni
10. Washirikiane na watoto wengine katika shughuli zote za shule
11. Waelewane na kila mtu shuleni.
Hebu sasa tuangalie viashirii hivi kwa undani.
12. Kuhudhuria masomo shuleni (74)
Ili mtoto apate elimu ifaayo, ni lazima ahudhurie masomo shuleni.
Anaweza kusoma katika shule ya umma au ya kibinafsi au pia kufanyia masomo yake nyumbani pale uwezekano wa kufanya hivyo unapopatikana.
Haijalishi mtoto anahudhuria masomo katika shule ya aina gani, kilicho muhimu ni kwamba anahudhuria masomo yaliyo na mpango dhahiri ambapo maendeleo ya kimasomo yanaweza kukadiriwa katika kila kiwango.
Vizuizi katika kuhudhuria masomo shuleni (75)
Kwa bahati mbaya, watoto wengi wanakabiliana na matatizo mengi yanayowazuia kuhudhuria masomo shuleni.
Wanaweza kulazimika kukaa nyumbani ili wawalee na kuwaangalia ndugu zao wadogo na hivyo kuwapa nafasi wazazi wao kuenda kazini.
Wanaweza kukaa nyumbani ili wamhudumie mzazi mgonjwa.
Wanaweza kulazimika kuenda kutafuta kazi wenyewe ili wapate pesa za kusaidia familia yao.
Au mtoto anaweza kuwa mgonjwa kiasi cha kutoweza kuhudhuria masomo.
Wakati mwingine, hata kama watoto wanahudhuria masomo, wanaweza kukosa vifaa vyote vinavyotakikana, wanaweza kuwa wana njaa hawajakula vyakula vilivyo na virutubishi vinavyowezesha bongo zao kufanya kazi.
Wanaweza kuwa wanasumbuliwa na matatizo mengine mengi yanayoweza kuwazuia kusikiliza kinachofundishwa.
Kwa jumla kuna vizuizi vingi vinavyowazuia watoto kuhudhuria masomo au kusikiliza kinachofundishwa.
Je unaweza kuangalia vitu gani nyumbani kwa mtoto au katika shule anayosomea kuamua kama mtoto anahudhuria masomo kila siku?
Je unaweza kufanya mambo gani kusaidia familia kuhakikisha kwamba watoto wao wanahudhuria masomo shuleni kila siku?
13. Kutii sheria za shule (76)
Shule ndiko mahali ambapo mtoto hujifunza jinsi ya kuelewana na kupatana na watu wengine katika jamii.
Mbali na masomo ya kawaida, watoto hujifunza sheria za kimsingi za adabu, jinsi ya kushirikiana na watu wengine, jinsi ya kujinadhimisha mwenyewe na kufuata maagizo pamoja na kuheshimu walio na mamlaka.
Sheria za shule na sheria za jamii (77)
Uwezo wa mtoto na ile hali yake ya kuwa tayari kufuata sheria za shule ni dalili za mapema zinazoonyesha adabu atakayokuwa nayo ukubwani.
Ikiwa watajifunza kufuata sheria za shule, watakuwa tayari pia kufuata sheria za jamii.
Je utahitaji kuangalia mambo gani kuamua kama mtoto anatii sheria za shule?
Je utaweza kufanya mambo gani kusaidia familia kusaidia watoto wao kutii sheria za shule?
14. Kufanikiwa masomoni (78)
Mara nyingi mafanikio katika masomo yanapimwa kwa kuangalia alama ambazo mtoto anapata katika masomo anayoyasomea.
Watoto wanahitaji kujifunza masomo ya aina mbalimbali na wanahitaji kupata alama nzuri katika kila mojawapo wa masomo hayo.
Je unaweza kutumia njia gani kupima na kuamua kama mtoto anafanikiwa katika masomo yake?
Familia kufadhili elimu (79)
Kitu kimoja cha kimsingi ambacho watoto wanahitaji ili wafanikiwe katika masomo yao ni kuungwa mkono na kufadhiliwa kwa elimu yao.
Ni lazima wazazi wawaonyeshe watoto wao kuwa elimu ni kitu muhimu.
Wanaweza kufanya hivyo kwa njia nyingi ikiwa ni pamoja na kuwatayarisha watoto kwenda shuleni mapema wakiwa tayari kujifunza, na pia kuhakikisha kwamba watoto wana wakati na mahali pa kusomea na kufanyia kazi yao ya ziada.
Wakati mwingine familia zinaweza kuhitaji msaada kutoka nje ili ziweze kuwasaidia watoto wao kufanikiwa masomoni.
Je unaweza kufanya mambo gani kusaidia familia kuunga mkono na kufadhili ufanisi wa masomo wa watoto wao?
Ulemavu katika kujifunza (80)
Baadhi ya watoto wana ulemavu wa aina fulani fulani unaowazuia kujifunza kama wanavyojifunza watoto wengine.
Isipokuwa tu shule iweke mipango mahususi ya kuwafundisha watoto wa aina hii, watoto hawa hawawezi kufanikiwa katika masomo yao.
Ulemavu katika kujifunza kama vile kutoweza kuona [upofu] au kusikia [usiwi] ni rahisi kugunduliwa ikiwa waalimu na wazazi watakuwa makini kufuatilia maendeleo ya watoto wao masomoni.
Lakini hata hivyo, kuna aina nyingine za ulemavu ambazo ni ngumu kugundua, ulemavu wa aina hizo hauonekani moja kwa moja.
Licha ya hayo, shule zinaweza kuwa hazina rasilimali, uwezo na uzoevu kushughulikia watoto kama hawa walio na mahitaji maalum.
Mtoto aliye na matatizo maalum ya kujifunza anaweza kuangaliwa na mtoto mtundu na mzuaji rabsha, badala ya kuangaliwa kama mtoto aliye matatizo.
Shule inaweza kusaidia kwa kuwafika karibu watoto wa aina hii, wazazi nao wanaweza kusaidia kwa kufanya mipango bega kwa bega na shule ili kujenga mazingira ya kujifunza yanayoafiki mahitaji ya mtoto aliye ama na ulemavu au matatizo ya kujifunza.
Je kuna mashirika gani katika jamii yako ambayo unaweza kushirikiana nayo kusaidia mtoto mwenye ulemavu au matatizo ya kujifunza, wazazi wa mtoto na shule anakomosomea mtoto kujenga mazingira mwafaka ya kujifunza?
15. Kushirikiana na watoto wengine katika shughuli za shule (81)
Elimu haina maana ya kujifunza uhalisi wa masomo tu.
Hii ni kwa sababu elimu pia inahusu kujifunza kufanya kazi na kutangamana watu wengine, kutangamana na watu katika mahusiano ambayo ni makubwa kuliko mtu binafsi.
Kutangamana na kushirikiana ni sehemu muhimu inayowatayarisha watoto jinsi watakavyotangamana na kufanikiwa katika jamii.
Je utaangalia mambo gani kuamua kama mtoto anashiriki na kutangamana na watoto wengine katika shughuli za shule?
Kutafuta na kuwatengenezea watoto mambo ya kufanya (82)
Wakati mwingine watoto hawapati mambo au shughuli za kutosha ambapo wanaweza kushiriki, hali inayowafanya kuzurura ovyo.
Au wakati mwingine mipango chanya kwa watoto iko mbali sana na watoto hawawezi kufika huko au pengine ada za malipo ni ghali kwa watoto wengi kushiriki.
Mara nyingi watoto hujikuta mashakani wanapokuwa na wakati mwingi usiotumiwa kwa njia za manufaa.
Njia moja ambayo kwayo tunaweza kuwasaidia watoto, familia na jamii ni kutafuta au kubuni shughuli ambapo watoto wanaweza kushiriki.
Je unaweza kutumia njia gani katika jamii yako kutafuta au kubuni shughuli kwa manufaa ya watoto katika jamii yako?
16. Kuelewana na kila mtu shuleni (83)
Njia nyingine ya kuamua kama mtoto anafanya vizuri shuleni ni kuangalia mahusiano yake na wanafunzi wenzake na pia mahusiano na waalimu wake.
Watoto wanahitaji kujenga mahusiano na watoto wengine, na wanahitaji kujifunza jinsi ya kukabiliana na matatizo yanayokuja na mahusiano hayo.
Hakuna ubaya kwa watoto kukosana wakati mwingine na ni vizuri wanapotatua matatizo yao wenyewe.
Shule ni mahali ambapo watoto hujifunza mbinu za kujenga mahusiano na mbinu huja kuwafaa baadaye katika maisha yao.
Je utaangalia mambo gani kuamua kama mtoto anaelewana na kupatana na kila mtu shuleni?
Je kuna njia gani nyingine ambazo familia inaweza kutumia kuwasaidia watoto wao kuelewana na kila mtu shuleni?
TOKEO # 5: KUWA NA TABIA NA NIDHAMU NZURI (84)
Viashirii vya kuwa na tabia na nidhamu nzuri
Kila mtoto na kila kijana anawajibika kuwa na tabia na nidhamu nzuri kwa familia na jamii yake.
Viashirii vinavyotumika kuangalia tabia na nidhamu ya mtoto vinaegemezwa kwa matarajio kwamba mtoto awe:
6. Anatii sheria zote
7. Anaonyesha tabia nzuri katika jamii
8. Na marafiki wenye tabia nzuri
9. Anasaidia wengine katika jamii
Hebu sasa tuangalie viashirii hivi kwa undani.
17. Kutii sheria zote (85)
Watoto wengi hutii sheria, sio kwa sababu wanaelewa kila kipengee cha sheria bali kwa sababu wanaelewa na kutambua tofauti iliyoko kati ya kufanya mambo yaliyo sawa na yale yasiyo sawa.
Lakini hata hivyo, wakati mwingine watoto huvunja sheria.
Kwa kawaida watoto wanaovunja sheria huwa wana matatizo ya aina fulani katika maisha yao - pengine huwa wana hasira wanayoielekeza kwingine, au labda wana matatizo ya hisia.
Inawezekana pia wakawa wamechagua kufanya kitu wanachojua kuwa si sawa au ni kinyume cha sheria.
Kuilinda jamii (86)
Ni muhimu kwa familia na jamii kwa jumla kuwazuia watoto kuvunja sheria, kutafuta kuelewa kama kuna shida ya aina fulani na kujitolea kuirekebisha tabia ya mtoto kwa njia ambayo inailinda jamii na kumrejesha mtoto katika tabia ya kutii sheria.
Ni lazima tuilinde jamii kutokana na tabia za uvunjaji sheria, lakini ni bora zaidi ikiwa tutaweza kuwafanya watoto kutii sheria tena.
Kwa njia hii tutakuwa tumejiepusha na matatizo ya kukabiliana na shida kubwa baadaye.
Kuzuia matatizo au kuyatatua kabla hayajakuwa mazito ni bora zaidi kuliko kuja kutatua badaaye tena kwa gharama kubwa.
Je utatumia njia gani kuamua kama mtoto anatii sheria zote?
Je unaweza kushirikiana na mashirika gani katika jamii yako kuwasaidia watoto kutii sheria?
18. Kuonyesha tabia na nidhamu nzuri katika jamii (87)
Sote tunatarajiwa kuonyesha tabia na nidhamu nzuri katika jamii - sio tu kwa kutii sheria bali pia kwa kuwa na maingiliano yenye heshima na kila mtu na kila kitu katika jamii.
Wakati mwingine watoto wanaweza kuonyesha tabia mbaya katika jamii bila kuvunja sheria, kwa mfano, kutowaheshimu watu, kuharibu mali ya umma au kwa kuzua ghasia na rabsha.
Utovu wa tabia ni ishara ya kuwepo kwa matatizo mengine na pengine ni dalili ya matatizo makubwa baadaye maishani.
Maadili ya umma ni eneo moja ambapo watu wazima wanaweza kuwa na ushawishi chanya juu ya tabia za watoto.
Tunaweza kuonyesha tabia nzuri kwa vitendo na kwa njia hiyo kuwaonyesha watoto wetu tabia tunayoitarajia kutoka kwao.
Tunaweza kuwapongeza wanapofanya mambo mazuri na kuwakanya wanapofanya mambo yasiyostahili.
Inawezekana watoto wasione umuhimu wa pongezi zetu au shtuma zetu, lakini mambo haya yanaweza kuwa na ushawishi chanya juu ya tabia zao.
Je unaweza kutumia njia gani kuzisaidia familia kusaidia watoto wao kuwa na tabia nzuri katika jamii?
Je unaweza kutumia njia gani kuwasaidia watoto na vijana katika jamii yako kuonyesha tabia na nidhamu nzuri?
19. Marafiki wenye tabia nzuri (88)
Kiashirii kingine kinachoweza kuonyesha kama mtoto anaonyesha tabia nzuri katika jamii ni kuangalia tabia za marafiki wake.
Mara nyingi watoto hushawishiwa na matendo ya marafiki wao - ikiwa marafiki hao wana tabia nzuri, kuna uwezekano kwamba na watoto nao watakuwa na tabia nzuri.
Ikiwa marafiki wana tabia zinazowaingiza katika shida, watoto wetu pia wataingia katika shida za aina hiyo.
Ni muhimu kwetu kuwaonyesha watoto wetu jinsi ya kuchagua marafiki wenye tabia nzuri na kudumisha urafiki nao.
Je unaweza kutumia njia gani kuamua kama marafiki wa watoto wetu wana tabia nzuri?
Je unaweza kutumia njia gani kusaidia familia kuchunguza tabia za marafiki wa watoto wao na kusaidia watoto kuchagua marafiki walio na tabia na nidhamu nzuri katika jamii?
20. Kuwasaidia wengine katika jamii (89)
Kila mtu anahitaji kuchangia kuiboresha hali jamii yake kwa njia zake mwenyewe.
Watoto wana nafasi nyingi za kuchangia jamii zao - wanaweza kufanya kazi ndogo ndogo zinazowasaidia wazee, au wanaweza kuwaangalia ndugu zao wadogo au hata kunadhifisha mazingira katika jamii yao.
Watoto wanapojiona kuwa ni watu wanothaminiwa katika jamii yao, wanaweza kuishi maisha mazuri.
Njia moja nzuri ya kuchangia jamii ni kutafuta njia za kuwahusisha watoto katika kutoa mchango wao.
Je unaweza kutumia njia gani kuamua kama mtoto anawasaidia wengine katika jamii?
Je unaweza kutumia njia gani kuwasaidia watoto kutoa mchango wao kwa jamii?
Kazi muhimu zaidi iliyoko (90)
Watu wamekuwa wakishirikiana na kusaidiana tangu mwanzo wa historia ya binadamu.
Kazi moja muhimu na ya kimsingi ambayo jamii zimekuwa zikifanya tangu jadi ni kusaidia familia kuwalea watoto.
Lakini hata hivyo, jamii nyingi zimesahau jinsi ya kusaidia kukuza na kuwalea watoto wao.
Lengo letu katika kuangalia utaratibu huu wa kimatokeo ni kujaribu kushawishi kujifunza tena jinsi ya kusaidia kila familia kuhakikisha usalama wa watoto wao, kuwapa afya nzuri, kuhakikisha wako nyumbani wanapohitajika kuwa nyumbani, wako shuleni inapohitajika na kwamba wanaonyesha tabia na nidhamu nzuri katika jamii.
Haya si mambo magumu kufanya, yanahitaji watu wanojali kujitolea kusaidia familia kwa njia chanya.
Njia moja nzuri ya kuwafundisha watoto wetu jinsi ya kusaidia watu wengine ni kwa kuwaonyesha kwa vitendo vyetu vya kusaidia watu wengine sisi wenyewe.
Sote huwa tunanufaika wakati watoto na watu wazima wanaposaidiana katika jamii.
Kuweka viashirii na matokeo pamoja (91)
Hebu sasa tujikumbushe mambo ya kimsingi ambayo tumeyazungumzia katika mwongozo huu wa Matokeo kwa Watoto.
Tunahudumia familia (92)
Shabaha yetu hapa si kuchukua nafasi na wajibu wa familia kukuza na kuwalea watoto wao.
Nia yetu ni kuzisaidia familia kwa masharti na kwa njia zinazoafiki mahaitaji yao, utamaduni wao na matarajiao yao.
Haitasaidia kuwalazimisha wazazi na watoto kufanya kitu ambacho hawataki kufanya.
Letu ni kutoa msaada na kuunga mkono juhudi zinazofanywa na familia, lakini ni wajibu wa familia kuamua kuukubali au kuukataa msaada huo.
Kuheshimu faragha ya mtoto na familia (93)
Mara tu utakapoanza kufanya kazi na kuanza kuwa na maingiliano na familia, kuna uwezekano wa kugundua mambo mengi ya faragha na siri, mambo ambayo kama yatatoka nje ya familia yanaweza kudhuru au kuiaibisha familia hiyo.
Ikiwa habari kama hii itatoka nje ya familia, inaweza kuwadhuru watu unaojaribu kuwasaidia na pengine inaweza kuharibu mahusiano yako na familia hiyo.
Tumezungumza juu ya umuhimu wa kuripoti na kutoa taarifa kwa watu wenye mamlaka juu ya kudhulumiwa au kunyanyaswa kwa watoto.
Ni wajibu wetu kutoa habari za maonevu dhidi ya watoto.
Lakini, isipokuwa kwa hili tu, hatuna haki wala ruhusa kutoa siri za familia nje, hata kama ikiwa ni kwa watu walio karibu na sisi kwa kiasi gani.
Ni lazima habari za aina hiyo zibanwe na kubakia kuwa siri.
Hebu fikiri utakavyosikia au utakavyohisi ikiwa siri zako zitatangazwa hadharani.
Zingatia viashirii vyote 20 (94)
Kuna uawezekano wa kushawishika kuangaza na kujishughulisha na kiashirii kimoja au viashirii fulani vichache na kupuuza vingine vyote.
Mipango mingi inayobuniwa kuwasaidia watoto na familia mara nyingi hufanya makosa haya, kushughulikia sehemu moja tu ya maisha ya mtoto.
Lakini ukweli uliopo ni kwamba mtoto anahitaji kuyapata matokeo haya yote na kwa hivyo tunahitaji kuzingatia viashirii vyote vya matokeo haya
Ni lazima tumfikirie mtoto katika ujumla wake, katika ujumla wa familia yake na katika ujumla wa jamii anamoishi.
Hii ndiyo njia pekee na ya kweli ya kusaidia watoto na familia yake.
Hata kama tutaanza kuisaidia familia kwa kuishughulikia kwa njia chache, ni lazima tuzingatie viashirii vyote vilivyoko na kuyaangalia maisha ya mtoto katika ujumla wake.
Hakuna mtu mmoja au shirika moja linaloweza kufanya mambo haya yote (95)
Kulea na kukuza mtoto kunahitaji ushirika wa watu wengi na rasilimali nyingi.
Mara nyingi katika kazi za aina hii ni kawaida kukutana na watu pamoja na mashirika ambayo pia yanajishughulisha na mambo ya kusaidia watoto na familia zao.
Katika hali kama hizo kuna haja kufanya kazi na watu na mashirika haya ili watoto na familia ziweze kupata msaada wote zinazohitaji kulea na kukuza watoto.
Watu au mashirika yanayojaribu kufanya mambo haya peke yao mara nyingi hayafanikiwi.
Ni lazima tufanye kazi na wengine.
Kufanya kazi na watu wengine pamoja na familia ni jambo linalohitaji mawasiliano ya aina nyingi.
Linahitaji pia mashauriano ya aina nyingi, na zaidi uvulimivu mwingi, hasa pale ambapo wale tunaofanya kazi nao wanayaona mambo kwa njia tofauti na sisi.
Ni lazima tuwe wepesi na radhi kukubali mitazamo ya wengine ndipo tuweze kuzisaidia familia.
Uwezo ni muhimu kama yalivyo mahitaji (96)
Ni kweli kwamba hata kwa mtoto au familia iliyo na matatizo mengi, kuna mambo mengine ambayo mtoto huyo au familia hiyo inaweza kuyatekeleza kwa uwezo na ufanisi mkubwa.
Ni lazima tutafute viashirii vya mambo yanayomwendea mtoto au yanayoiendea familia vizuri, tuyakubali na kisha kuyatumia kama msingi wa kubadilisha udhaifu ulioko katika familia kuwa nguvu.
Lengo letu lisiwe kusaidia familia kutatua matatizo ya muda tu, bali pia liwe kusaidia familia kuimarisha mambo iliyo na uwezo kuyatekeleza bila msaada.
Jikumbuke na uikumbuke familia yako (97)
Hakuna haja kujitolea kusaidia watoto au familia nyingine wakati ambapo kujitolea huko kunadhuru mahusiano yako na familia yako.
Matokeo haya na viashirii hivi vinaihusu familia yako kama vinavyohusu familia nyingine yoyote ile.
Kadri unavyotoka na kujitolea kusaidia watoto na familia za watu wengine, kumbuka pia kuwahakikishia watoto wako usalama, afya nzuri, kwamba wako shuleni na nyumbani inapohitajika, na kwamba wanaonyesha tabia na nidhamu nzuri katika jamii.

Pamoja na hivyo, kumbuka, mambo haya yanatuhusu sote.
Fomu ya kutuza alama matokeo kwa watoto (98)
Matokeo kwa watoto na viashirii vya kupima matokeo hayo vimewekwa pamoja katika fomu ya kutuza alama kwa matokeo ya watoto.
Katika fomu hiyo, nafasi imetolewa ya kujaza habari juu ya mtoto, kumewekwa pia "vipovu" vya kutuza alama katika mkono wa kulia wa fomu pamoja na mwongozo wa jinsi ya kutuza alama hizo chini ya fomu yenyewe.
Lengo la fomu hii ni kukusaidia kuweka na kurekodi habari juu ya hali ya mtoto wakati wowote kuhusiana na matokeo matano na viashirii ishirini.
Kuna nakala ya fomu hii ya Matokeo kwa Watoto mwishoni mwa kijitabu hiki.
Una ruhusa kutoa nakala kwa ajili ya kuwatuza alama watoto unaowashughulikia.
Habari juu ya mtoto iwekwe upande wa juu wa fomu (99)
Katika fomu hii unatarajiwa kuandika jina la mtoto, tarehe ya kutuza alama, jina la mtu au watu wanaotuza alama hizo, jina la mpango unaohusika au shirika linalomhudumia mtoto, tarehe ya kuzaliwa kwa mtoto, kabila, ukoo na jinsia ya mtoto, kama ni msichana au mvulana.
Habari hii ni muhimu katika kukuonyesha kila fomu ni ya mtoto gani.
Jina la mtoto (100)
Ili uweze kuweka kumbukumbu nzuri juu ya mtoto pamoja na mabadiliko ya hali yake, kuna haja kuandika jina la mtoto katika fomu.
Watoto wengine wana zaidi ya jina moja la ukoo, kwa hivyo ni muhimu kuandika jina la mtoto kwa uhakika.
Baadhi ya mipango inayowashughulikia watoto hupenda kutumia tarakimu/nambari badala ya jina la mtoto kama njia ya kuhifadhi faragha ya mtoto.
Endapo utatumia nambari, hakikisha kwamba unaweka jalada lililo na majina kamili ya mtoto pamoja na nambari unayotumia kuwatambua.
Tarehe ya kutuza alama (101)
Tarehe ya kutuza alama inamaanisha siku ambayo umeichagua kurekodi habari juu ya hali ya mtoto.
Tarehe ya kutuza alama ni lazima iwe tofauti na tarehe ya kujaza fomu.
Kwa mfano, ikiwa unaeleza hali ya mtoto tarehe 1 mwezi wa Machi, hiyo ndiyo tarehe ya kutuza alama, hata kama utakuwa unajaza fomu tarehe 10 Machi au tarehe nyingine ile.
Wakati unapoanza kumshughulikia mtoto au familia, kwa kawaida itachukua muda mrefu kabla hujapata habari yoyote au kugundua viashirii vyovyote vitakavyokuwezesha kuandika chochote.
Kwa hivyo, utakapotuza alama kwa mara ya kwanza, ni muhimu tarehe ya kutuza alama irejelee siku ya kwanza ulipoanza kufanya kazi na familia husika, hata kama utakuwa unajaza fomu wiki nyingi baadaye.
Lengo la kimsingi hapa ni kuieleza hali ya mtoto siku ya kwanza.
Baadaye, utakapokuwa unajaza fomu hiyo tena kuonyesha hali ya mtoto au mabadiliko ambayo yametokea, ni lazima uchague terehe nyingine ya kutuza alama na pia uchukue fomu nyingine.
Kwa njia hii utaweza kulinganisha fomu zilizojazwa mapema na fomu za baadaye kuona kama kuna mabadiliko yoyote katika hali ya mtoto.
Kadri unavyofanya kazi na mtoto au familia, utahitajika kujaza fomu mpya kila baada ya miezi kadhaa.
Fomu hizi zitakuwezesha kuamua kama kuna mabadiliko yoyote katika hali ya mtoto au hali ya familia.
Fomu imejazwa na nani (102)
Ni muhimu kuandika jina au majina ya watu wanaotuza alama katika fomu.
Hii ni kwa sababu ikiwa kuna maswali juu ya alama zilizotuzwa, unaweza kurudi ukazungumze na mtu aliyejaza fomu hiyo.
Japo inawezekana mtu mmoja akajaza fomu hiyo, alama za kuaminika ni zile zinazotuzwa na kundi zima la watu wanaofanya kazi na mtoto au familia - ikiwa ni pamoja na watu wahusika.
Watu wengi wanapoangalia hali ya mtoto au familia kwa pamoja na wanaposhiriki wote kujaza kutuza alama na kujaza fomu, alama zao zitakuwa za uhakika zaidi.
Mpango (103)
Mara nyingi kunaweza kuwa na mipango au miradi mingi inayoshughulikia watoto na familia katika eneo au jamii moja.
Njia moja nzuri ya kutathmini jinsi mipango hii inavyochangiana na kuingiliana ni kwa kulinganisha alama zinazotuzwa kutoka kila mpango.
Lengo la ulinganishaji huu sio kutafuta ushahidi wa kusema kwamba mpango au mradi fulani ni "bora" kuliko mingine, bali lengo hasa ni kutaka kuona ni watoto gani walio katika hali gani na wanahudumiwa na mpango gani.
Huu ni mtazamo unaweza kusaidia mipango iliyopo kunufaika kutokana na ufanisi wa kila mpango.
Kulinganisha alama zinazotuzwa na kila mpango kunatoa nafasi ya kuona jinsi mipango hii yote inavyohudumia jamii katika ujumla wake.
Tarehe ya kuzaliwa kwa mtoto, kabila au ukoo na jinsia (104)
Kwa sababu watoto hukabiliwa na mambo na kupata tajriba za aina mbalimbali katika daraja mbalimbali za maisha yao, ni muhimu kujua tarehe ya kuzaliwa kwa mtoto.
Kwa njia hiyo utaweza kuona jinsi watoto wa umri tofauti wanavyoendelea kwa kadri wanavyohudumiwa na mipango kadha wa kadha.
Unaweza pia kulinganisha maendeleo ya mtoto katika hali fulani na maendeleo ya mtoto mwingine wa umri mmoja katika hali nyingine.
Kabila au ukoo wa mtoto unaweza kuathiri misaada na manufaa anayopata mtoto kutokana na misaada hiyo.
Mbali na hayo, wasichana na wavulana hupitia tajriba tofauti kadri wanavyokua.
Ni muhimu, kwa hivyo, kuzingatia jinsia ya mtoto.
Kwa hivyo, kumhudumia mtoto katika misingi ya umri, kabila au ukoo na jinsia yake, kunaweza kukusaidia kubuni mipango inayowafaa wasichana na wavulana wa hali tofauti, umri tofauti na daraja tofauti za ukuaji.
Mwongozo wa kutuza alama (105)
Wakati tunapotuza mtoto alama, tunahitaji kuangalia mambo matatu katika kila kiashirii: Je kiashirii chenyewe ni sahihi?
Je familia inapata misaada kutoka nje?
Je familia inahitaji misaada kutoka nje?
Je kiashirii chenyewe ni sahihi? (106)
Kwanza, tunataka kujua; Je kiashirii kinachoangaliwa au kinachoshughulikiwa ni sahihi wakati huu?
Hii ina maana kwamba, kadri tunavyoangalia viashirii vyote ishirini kimoja kimoja, je mambo hayo kweli yanatendeka katika maisha ya mtoto?
Kwa mfano, hebu tuchukue kiashirii # 1, Kutunzwa na Kulindwa.
Kwa kujikita katika mambo halisi unayoyajua juu ya hali ya mtoto, unachoulizwa kufanya ni kuamua kama mtoto anayehusika anatunzwa na kulindwa katika tarehe hiyo unapotuza alama na kujaza fomu.
Ili uweze kuamua kama kiashirii hicho ni sahihi au si sahihi, ni lazimu utumie ufahamu ulionao juu ya hali ya mtoto.
Hapa ndipo inapokuwa vizuri kuwahusisha watu wote wanaomshughulikia mtoto - ikiwa ni pamoja na watu katika familia yake.
Wajumuishe katika mazungumzo juu ya yale yanayoendelea katika maisha au hali ya mtoto ndipo mweze kuamua kama kundi kama kiashirii mnachokiangalia ni sahihi au si sahihi.
Kwa kawaida inawezekana kundi zima likakubaliana juu ya alama ifaayo kutuzwa kiashirii kimoja.
Endapo mtu mmoja atapinga alama hiyo, ni lazima wote wanaohusika wajadiliane hadi wakubaliane juu ya alama ifaayo.
Ikiwa hakuna makubaliano kabisa, mambo mawili yanawezekana: alama ituzwe kwa kupiga kura au kiashirii hiyo kiachwe bila kutuzwa alama.
Kumbuka kwamba hii ni alama tu katika karatasi - si jambo la kushindania hadi kujenga uadui.
Isitoshe, ni kweli kwamba wakati mwingine mambo hubainika kwa uwazi kabisa watu wanapojitokeza na mitazamo mbalimbali juu ya jambo moja.
Je familia inapata msaada kutoka nje kushughulikia kiashirii fulani? (107)
Pili, tunataka kujua kama familia inapata msaada wowote kutoka nje kushughulikia kiashirii fulani.
Hebu tena tutumie kashirii # 1 kama mfano, Je familia inapata msaada kutoka nje kumtunza na kumlinda mtoto?
Tumia ufahamu ulionao juu ya mtoto au hali ya familia kuamua kama mpango - wako au mpango mwingine unaotoa msaada kusaidia kutunza na kulinda mtoto.
Katika hali kama hii, ni muhimu tena kuhusisha kila mtu kutuza alama na kujaza fomu.
Kwa njia hii, unaweza kujifunza mengi juu ya ni nani anayepata na ni nani hapati msaada kuhusiana na kila kiashirii.
Je familia inahitaji msaada kutoka nje wakati huu? (108)
Jambo la tatu ambalo tunataka kujua ni kama familia inahitaji msaada wowote kushughulikia kiashirii chochote maalum wakati huu.
Ikiwa ni maoni yako kwamba kiashirii fulani si sahihi, ni lazima uamue kama familia husika inahitaji msaada kutoka nje wakati huu.
Ikiwa, kwa mfano, umeamua kwamba mtoto hatunzwi na halindwi ipasavyo, labda utahitaji kuchukua hatua fulani mara moja ili usaidie kuhakikisha kwamba mtoto anatunzwa na kulindwa, hasa pale ambapo mtoto huyo yuko katika hali ya hatari.
Sehemu moja muhimu inayohitaji kuangaliwa katika mchakato mzima wa kutuza alama, ni kutambua hali za dharura zinazoashiria kama kuna haja kwa watu kutoka nje ya familia kuingilia kati mara moja na kuidhibiti hali inayotisha maisha ya mtoto.
Wakati mwingine hii itahitaji kwamba tuache mambo yote tunayofanya ili kushughulikia mtoto au familia iliyo katika hali ya hatari na kutisha.
Alama tano zinazoweza kutuzwa kiashirii (109)
Kwa kujibu maswali matatu yaliyozungumziwa hapa juu, kila kiashirii kinaweza kutuzwa alama kuanzia 5 hadi 1. Kila alama imeelezwa katika Mwongozo wa Kutuza alama ulio hapa chini:
Alama 5: Yasemwayo juu ya hali ya mtoto katika kiashirii hiki ni kweli na familia haipati msaada wowote kutoka nje.
Alama 4: Yasemwayo juu ya hali ya mtoto katika kiashirii hiki ni kweli na familia inapata msaada kutoka nje.
Alama 3: Yasemwayo juu ya hali ya mtoto katika kiashirii hiki si kweli na ilhali familia inapata msaada kutoka nje.
Alama 2: Yasemwayo juu ya hali ya mtoto katika kiashirii hiki si kweli na familia haipati msaada kutoka nje.
Alama 1: Yasemwayo juu ya hali ya mtoto katika kiashirii hiki si kweli na familia inahitaji kupata msaada kutoka nje sasa hivi.
Ili kutuza kila kiashirii alama, utahitaji kujaza kila "kipovu" kilichoko upande wa kulia wa kila kiashirii.
Alama za juu kutuzwa hali nzuri (110)
Alama za juu zinafaa kutuzwa katika hali ambapo familia inajitosheleza na alama za chini katika hali ambapo maisha ya mtoto yako katika hali ya hatari. Alama zinazotuzwa zinaweza kutumiwa kuonyesha maendeleo na kuimarika kwa hali ya mtoto.
Maisha ya mtoto yanapokuwa katika hali ya hatari (alama 1), mtoto anapotoka katika hali hiyo ya hatari (alama 2), familia inapopata msaada kutoka nje (alama 3), hali ya mtoto inapoimarika kwa sababu ya familia kupata msaada kutoka nje (alama 4), na hatimaye familia inajitosheleza bila kuhitaji msaada kutoka nje (alama 5).
Kushughulikia kiashirii kimoja kimoja (111)
Kutuza hali ya mtoto alama na kujaza fomu kuna maana kwamba wewe na familia na wadau wote wanaohusika katika kumshughulikia mtoto mmezungumza na kuafikiana juu ya alama ifaayo kutuzwa kila kiashirii.
Kutuza alama na kujaza fomu kunakohusisha watu wengi wanaofanya kazi kwa pamoja kunaweza kuchukua wakati mwingi.
Hili si tatizo kwa sababu ni hali inayokupa fursa kufahamiana na pia kujua kinachoendelea katika familia.
Baada ya kufanya kazi pamoja kwa muda, kutuza alama na kujaza fomu huchukua wakati mfupi.
Kwa kawaida watu hutuza alama na hujaza fomu juu hali ya mtoto kila baada ya miezi miwili au mitatu ili kufuatilia kama kunatokea mabadiliko yoyote katika familia.
Kulinganisha alama za sasa na za awali (112)
Kuwa na alama za awali ambazo zinaweza kurejelewa ni utaratibu unaosaidia familia na wadau wote kukadiria mabadiliko ambayo yametokea baada ya kipindi fulani.
Kwa kulinganisha alama za awali na alama mpya unaweza kuwa na uhakika ni nini kinachofanya kazi na ni nini hakifanya.
Ulinganishaji huu pia unakupa fursa kuamua kujaribu mambo mapya au kuwaleta watu wengine wapya kusaidia.
Ikiwa kiashirii chochote kimepanda daraja hadi kwenye alama 4 au 5, katika hali ambapo familia inajitosheleza, unaweza kuanza kufikiria kukomesha baada ya usaidizi unaotolewa kwa familia.
Alama zinaweza kwenda juu au kushuka chini 113a)
Hata kama familia nyingi zitaonyesha maendeleo na kuimarika kwa hali zao na kwa hivyo kupata alama za juu, wakati mwingine mambo hayaimariki kwa haraka kama tunavyotarajia.
Kunaweza kutokea mambo yanayofanya alama zishuke chini.
Kuwa na alama ambazo hazipandi juu au zinazoendelea kubaki chini hakuna maana kwamba mtu anayehusika ni mbaya au hafanyi wajibu wake - labda zina maana kwamba mambo ambayo umekuwa ukiyajaribu ili kusaidia familia hayafanyi kazi au mikakati inayoitumia haifai.
Hii ina maana kwamba kuna haja kujaribu njia nyingine mpya.
Uaminifu na usahihi (114)
Jambo muhimu kabisa wakati wa kujaza fomu ni kuhakikisha kwamba alama zinazotuzwa, ziwe za juu au chini, ni sahahi kwa kadri iwezekanavyo.
Ni kweli kwamba tungetaka kila mtoto awe katika daraja ya kupata alama 5, lakini wakati mwingine hali ya mtoto kama huyo haiimariki kwa haraka kama tunavyotarajia.
Ikiwa familia ina matatizo na ina alama za chini, ni muhimu kusema ukweli ili familia hiyo iweze kupata usaidizi unaofaa.
Haya si mashindano ambapo mtu aliye na alama za juu anashinda - haya ni mambo nyeti yanayohitaji kuelezwa kwa usahihi na kwa uaminifu ili kuonyesha kinachoendelea katika familia na kwa hivyo kuwezesha kutolewa kwa misaada ifaayo.
Kuweka alama na fomu salama (115)
Ni muhimu kuweka alama na fomu katika mahali salama ambapo zitakuwa zinahifadhi siri na ambapo haziwezi kuharibika au kuharibiwa.
Fomu hizi kwa kawaida huwa na habari za kibinafsi ambazo hazifai kujulikana na kila mtu.
Ni wajibu wako kuilinda faragha ya familia.
Mipango mingi huwa na sheria pamoja na taratibu juu ya jinsi ya kuweka siri za faili na rekodi.
Fomu za matokeo kwa watoto ni muhimu kama zilivyo taarifa nyinginezo ambazo unaweza kuwa umekusanya, ni shart ziwekwe kwa uangalifu.
Kuchanganua alama na kutathmini mipango (116)
Alama za matokeo kwa watoto na familia unazohudumia zinaweza kuunganishwa katika kanzi ya tarakilishi (kompyuta) na kukuwezesha kuangalia mabadiliko uliyoyapata kutarakimu.
Ikiwa huwezi kuchanganua alama hizo kwa kutumia kompyuta, bado unaweza kutumia alama hizi kukadria athari za juhudi zako katika maisha ya watoto na familia unazohudumia.
Kuzichanganua alama na kutathmini mipango ni njia inayoweza kukusaidia wewe na jamii yako kuimarisha mikakati yenu ya kusaidia familia kuwaweka watoto wao salama, kuwa na afya nzuri, kukaa nyumbani, kuwa shuleni na kuwa na nidhamu nzuri.
MATOKEO KWA WATOTO (117)
Jina la Mtoto: __________________
Tarehe ya kutuza alama: ______
Fomu Imejazwa na_______________
Mpango:___________________
Tarehe ya Kuzaliwa:______________
Kabila au Ukoo:______________
Jinsia ya Mtoto: ___________________
Weka alama kuonyesha hali ya mtoto katika fomu hii kwenye "kipovu" kilichoko mwishoni mwa kila mstari
USALAMA
(5 4 3 2 1)
1. Kutunzwa na kulindwa o o o o o
2. Kutodhulumiwa au kunyanyaswa o o o o o
3. Kujiweka salama o o o o o
AFYA
4. Kutokuwa na magonjwa o o o o o
5. Kufurahia maisha o o o o o
6. Kutokunywa pombe, kuvuta sigara au kutumia mihadarati o o o o o
7. Kutojihusisha na mambo ya ngono o o o o o
8. Kula vyakula vyenye virutubishi kila siku o o o o o
9. Kupata mahitaji ya kimsingi ya maisha kila siku o o o o o
KUWA NYUMBANI
10. Kuishi katika nyumba yenye usalama na malezi o o o o o
11. Kuelewana na kila mtu nyumbani o o o o o
KUWA SHULENI
12. Kuhudhuria masomo shuleni o o o o o
13. Kutii sheria zote za shule o o o o o
14. Kufanikiwa masomoni o o o o o
15. Kushiriki katika shughuli za shule na watoto wengine o o o o o
16. Kuelewana na kila mtu shuleni o o o o o
KUWA NA NIDHAMU NZURI
17. Kutii sheria zote o o o o o
18. Kuonyesha tabia na nidhamu nzuri katika jamii o o o o o
19. Marafiki kuonyesha tabia na nidhamu nzuri o o o o o
20. Kuwasaidia wengine katika jamii o o o o o
MWONGOZO WA KUTUZA ALAMA
Alama 5: Yasemwayo juu ya mtoto huyu ni kweli na familia haipati msaada kutoka nje.
Alama 4: Yasemwayo juu ya mtoto huyu ni kweli na familia inapata msaada kutoka nje.
Alama 3: Yasemwayo juu ya mtoto huyu si kweli lakini familia inapata msaada kutoka nje.
Alama 2: Yasemwayo juu ya mtoto huyu si kweli na familia haipati msaada kutoka nje.
Alama 1: Yasemwayo juu ya mtoto huyu si kweli na familia inahitaji kupata msaada kutoka nje mara moja.
SHUKRANI
Taratibu hizi za Matokeo na Viashirii zilibuniwa asilia mnamo miaka ya 1990 katika Wilaya ya Placer, California chini ya uongozi wa System Management and Advocacy Resource Team - SMART.
Hata hivyo, katika kipindi cha miaka mingi tangu hapo, taratibu hizi zimeweza kuendelezwa na kuimarishwa kutokana na michango ya watu wengi;
kwenu nyote narudisha mkono wa shukrani na heshima za dhati.
Nataka pia kuwatolea ahsante na shukrani watu wafuatao, ambao katika mwaka 2006 walisaidia kufanyia Matokeo na Viashirii vilivyobuniwa asilia marekebisho, ili viweze kutafsirika, kufasirika na kueleweka katika lugha na tamaduni nyinginezo;
Johnston Arege, Norah Momanyi, Rev.Julius Bagaka, Salome Bagaka, Jeff Booth, Kirsten Brutzman - Livak, John Mauti Geni, David Glenwinkel, Gail Gordon, Tammy Gray, Stephen Kibogo, Sally Lunetta, Pastor Isaac Mogaka, Zacharia Seka Mokoro, Mose Nyambega, Joseph Ondigi Nyamonyo, Pastor Benedict Nyamweya, Caren Bosibori Nyang'au, Dr Meshach Ong'uti, William Odhiambo Shikhule, Pastor Phil Sparling, Isabel Toro and Catherine Wangari..
Kwenu nyote - juhudi zenu za pamoja zimewezesha jambo dogo lililoanzishwa na jamii ndogo kule California kufikia watoto na jamii nyingi kote ulimwenguni.
